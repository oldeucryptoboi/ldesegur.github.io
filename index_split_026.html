<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos168912" class="calibre_1"><span class="calibre2"><tt class="calibre1"><span class="bold">23. FRANCO PASSATORE METTE «LE CARTE IN FAVOLA»</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ciò che sono venuto dicendo nel capitolo precedente, per salvare la presenza delle fiabe popolari nei giochi d'invenzione, non è per suggerire di rendere obbligatoria quella presenza. Accanto alle «carte di Propp» ne possono esistere altre, diversamente ma non meno produttive.</tt></p><p class="calibre_3"><tt class="calibre1">Per esemplificare citerò il bellissimo gioco inventato da Franco Passatore e dai suoi amici del «Gruppo Teatro-Gioco-Vita» e che si chiama «mettiamo le carte in favola». Esso è descritto nel volume "Io ero l'albero (tu il cavallo)", di Franco Passatore, Silvio De Stefanis, Ave Fontana e Flavia De Lucis (Guaraldi, Bologna 1972) nel capitolo "Quaranta e più giochi per vivere la scuola", a pag. 153:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Il gioco consiste nell'inventare e nell'illustrare una storia collettiva; può essere stimolato da un apposito mazzo di carte preparato dall'animatore incollando su una cinquantina di cartoncini figure e immagini varie ritagliate da giornali o da riviste. La lettura di queste immagini è sempre diversa perché ciascuna carta del mazzo è collegabile con la precedente solo per libera associazione d'idee o comunque mediante un gioco di fantasia. L'animatore seduto nel mezzo del circolo di bambini fa scegliere casualmente a un bambino una carta: questi dovrà interpretarla verbalmente dando così inizio alla storia collettiva. La sua esposizione servirà a lui per illustrare sul supporto bianco (con un dipinto o con un collage) la prima parte della storia, e al compagno vicino, che dovrà continuare il racconto, interpretando a sua volta una carta successiva, collegarla con l'episodio precedente ed illustrarne gli sviluppi narrativi con un dipinto o un collage vicino a quello precedente. Il gioco continua così fino all'ultimo bambino al quale è affidato il compito di terminare la storia. Il risultato è un lungo pannello illustrato da tutti i bambini i quali potranno rileggere visivamente la loro storia collettiva.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Nel libro il gioco era presentato come il titolo di una «spettacolazione» che ancora non era stata eseguita. A quest'ora, spero, centinaia di bambini avranno già «messo le carte in favola» e offerto agli animatori sufficienti materiali di riflessione.</tt></p><p class="calibre_3"><tt class="calibre1">A me sembra un gioco bellissimo. Così bello che vorrei averlo inventato io. Ma non sono geloso di Franco Passatore e dei suoi amici. Li ho visti al lavoro a Roma, durante una «Festa dell'Unità». Essi conoscono un gran numero di giochi d'invenzione e dispongono di una tecnica di «animazione» collaudata in decine e decine di esperimenti. Per esempio, dànno ai bambini tre oggetti disparati - una caffettiera, una bottiglia vuota, una zappa - e con quelli li invitano a inventare e rappresentare una scenetta. E' quasi come inventare una storia con tre parole, ma molto meglio, evidentemente, perché gli oggetti offrono all'immaginazione un supporto molto più solido delle parole: si possono guardare, toccare, maneggiare, ricavandone numerosi suggerimenti fantastici; la storia può scaturire da un gesto casuale; da un rumore... Il carattere collettivo dell'invenzione, inoltre, non può che stimolarla: entrano in gioco e si scontrano creativamente esperienze diverse, ricordi e ritmi personali, la funzione critica del gruppo.</tt></p><p class="calibre_3"><tt class="calibre1">Il Gruppo Teatro-Gioco-Vita crede negli oggetti. Spesso, quando vuol far disegnare i bambini, dà a ciascuno di loro una scatolina misteriosa nella quale c'è un batuffolo di cotone che odora di benzina, una caramella, qualcosa che odora di cioccolato. L'ispirazione può venire anche dal naso.</tt></p><p class="calibre_3"><tt class="calibre1">Nei giochi del Gruppo i bambini sono ad un tempo autori, attori e spettatori di tutto ciò che avviene. La situazione favorisce la loro creatività in ogni momento, in più direzioni.</tt></p><div class="mbp_pagebreak" id="calibre_pb_50"></div>
</body></html>
