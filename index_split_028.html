<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos179285" class="calibre_1"><span class="calibre2"><tt class="calibre1"><span class="bold">25. ANALISI DELLA BEFANA</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Chiameremo «analisi fantastica» di un personaggio fìabesco la sua scomposizione in «fattori primi» allo scopo di rintracciarvi gli elementi per la costruzione di nuovi «binomi fantastici», cioè per inventare altre storie intorno a quel personaggio.</tt></p><p class="calibre_3"><tt class="calibre1">Prendiamo la Befana. Non sta propriamente nelle fiabe, ma fa lo stesso, anzi: eseguendo su di lei l'esercizio, e non su una normale strega fiabesca, proveremo che l'analisi può essere applicata a ogni sorta di personaggi, da Pollicino a Ulisse, da Pinocchio a Texas Jack.</tt></p><p class="calibre_3"><tt class="calibre1">Rispetto alle «funzioni» di Propp possiamo definire la Befana una «donatrice». All'analisi, la Befana risulta divisa in tre parti, come la Gallia di Giulio Cesare e la "Divina Commedia":</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">- la scopa,</tt></p><p class="calibre_3"><tt class="calibre1">- il sacco dei regali,</tt></p><p class="calibre_3"><tt class="calibre1">- le scarpe rotte (citate, e «pour cause», in una famosa filastrocca popolare).</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Altri potrà dividere la Befana diversamente, e sarà ben padrone di farlo. Ma a me basta la sua tripartizione.</tt></p><p class="calibre_3"><tt class="calibre1">Ciascuno dei tre «fattori primi» offrirà i suoi spunti creativi, a patto di saperne interrogare con metodo le possibilità.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La scopa. Abitualmente la Befana se ne serve per volare. Ma se estraiamo l'oggetto dal suo contesto abituale, dobbiamo domandarci: che cosa se ne fa della scopa, la Befana, dopo la notte dell'Epifania? Da questa domanda nascono numerose ipotesi:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«a) Ultimato il giro della terra, la Befana vola su altri mondi del sistema solare e dell'intera Galassia.</tt></p><p class="calibre_3"><tt class="calibre1">b) La Befana adopera la scopa per fare le pulizie a casa sua. Dove abita? Che cosa fa tutto l'anno? Riceve posta? Le piace il caffè? Legge il giornale?</tt></p><p class="calibre_3"><tt class="calibre1">c) Non c'è una sola Befana, ce ne sono tante. Abitano nel paese delle Befane dove il negozio più importante, si capisce, è quello delle scope. Ci si servono la Befana di Reggio Emilia, la Befana di Omegna, la Befana di Sarajevo. Il consumo di scope è notevole. La Befana addetta al negozio incrementa il suo commercio lanciando continuamente nuove mode: un anno la mini-scopa, l'anno dopo la maxi, poi la midi, eccetera. Si arricchisce, mette su un commercio di aspirapolveri. Ora le Befane viaggiano con l'elettrodomestico, provocando notevoli confusioni cosmiche: l'aspirapolvere aspira polvere di stelle, cattura uccelli, comete, un aeroplano con tutti i passeggeri (che verranno poi recapitati a domicilio giù per i camini, o sui terrazzini di cucina, dove il camino non c'è).»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Il sacco dei regali". L'ipotesi che mi si impone immediatamente è che nel sacco ci sia un buco. La seguo senza domandarmi perché, per non perdere tempo.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«a) Mentre la Befana vola, i regali cadono dal buco e precipitano. Una bambola atterra presso la tana dei lupi, che si fanno delle illusioni: "Ah, - dice la lupa, - è come quella volta di Romolo e Remo. La gloria a portata di mano". Allevano amorosamente la bambola, che però non cresce. I lupacchiotti ci giocano senza pensare alla gloria. Ma se scegliamo di farla crescere, si apre alla bambola un destino boschereccio: sarà una bambola-Tarzan, una bambola-Mowgli...</tt></p><p class="calibre_3"><tt class="calibre1">b) Si prepari un elenco di regali e un elenco di destinatari. Si accoppino a caso i singoli regali e i singoli destinatari (il buco nel sacco è, in realtà, un'apertura verso il caso; non necessariamente verso il caos). Una pelliccia di visone, regalo ordinato dal commendatore per la sua amica, scende in Sardegna, ai piedi di un pastore che guarda le sue pecore, nella fredda notte invernale. Ben fatto...</tt></p><p class="calibre_3"><tt class="calibre1">c) Ricuciamo il buco nel sacco. Ripartiamo dall'ipotesi che ci siano tante Befane. Dunque, tanti sacchi. Se si sbagliano, nella confusione delle partenze, la Befana di Reggio Emilia porterà i suoi giocattoli a Domodossola, quella di Massalombarda a Minervino Murge. Quando si accorgono dell'errore, le Befane si disperano. Fanno un giro di controllo, per inventariare i guasti provocati. Nessun guasto: i bambini di tutto il mondo sono uguali e amano gli stessi giocattoli. (Ma non è da escludere una conclusione meno poetica: i bambini di tutto il mondo sono abituati agli stessi giocattoli perché sono le stesse grandi industrie che li fabbricano; scelgono tutti la stessa cosa perché c'è chi ha già scelto per loro...)».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Le scarpe rotte". Come oggetto fantastico, le scarpe rotte - generalmente trascurate dagli analisti - non sono meno produttive della scopa e dei regali.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«a) La Befana, decisa a procurarsi un paio di scarpe nuove, fruga in tutte le case che visita per portarvi i regali, e finisce col rubare le scarpe a una povera maestra in pensione che possedeva solo quel paio.</tt></p><p class="calibre_3"><tt class="calibre1">b) I bambini, apprendendo che la Befana ha le scarpe rotte, si impietosiscono, scrivono ai giornali, la T.V. apre una colletta. Una banda di lestofanti gira per le case raccogliendo abusivamente le offerte. Mette insieme duecento miliardi e va a spenderli in Svizzera e a Singapore.</tt></p><p class="calibre_3"><tt class="calibre1">c) I bambini pietosi, la sera del 6 gennaio, mettono un paio di scarpe nuove per la Befana accanto alla calza destinata a ricevere i regali. La Befana di Vigevano lo viene a sapere prima delle altre, fa il giro delle case in anticipo, raccoglie duecentomila paia di scarpe (tanti sono i bambini di buon cuore) e, tornata al suo paese, apre un grande magazzino e arricchisce. Dopo anche lei va in Svizzera e a Singapore.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Non pretendo con questo di aver fatto un'analisi completa della Befana. Ho voluto solo mostrare come l'analisi fantastica riporta l'immaginazione a lavorare su dati semplici: una parola, l'incontro-scontro tra due parole, tra un elemento fiabesco e uno realistico; ci offre, cioè, le opposizioni elementari su cui l'immaginazione articola le sue storie, mette in moto ipotesi fantastiche, si apre all'introduzione di «chiavi» (per esempio la «chiave spaziale»). Si tratta, insomma, di un esercizio nel quale intervengono contemporaneamente numerose tecniche d'invenzione, come si potrebbe facilmente dimostrare, adesso, facendo «l'analisi dell'analisi». Ma sarebbe un po' troppo da pedanti, no?</tt></p><div class="mbp_pagebreak" id="calibre_pb_54"></div>
</body></html>
