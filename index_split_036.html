<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos243001" class="calibre_1"><span class="calibre2"><tt class="calibre1"><span class="bold">33. IL BAMBINO COME PROTAGONISTA</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«- C'era una volta un bambino che si chiamava Carletto.</tt></p><p class="calibre_3"><tt class="calibre1">- Come me?</tt></p><p class="calibre_3"><tt class="calibre1">- Come te.</tt></p><p class="calibre_3"><tt class="calibre1">- Ero io.</tt></p><p class="calibre_3"><tt class="calibre1">- Sì, eri tu.</tt></p><p class="calibre_3"><tt class="calibre1">- Che cosa facevo?</tt></p><p class="calibre_3"><tt class="calibre1">- Adesso te lo racconto.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">In questo dialogo classico tra madre e figlio c'è la prima spiegazione di quel bellissimo «imperfetto» che i bambini usano per cominciare un gioco:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«- Io ero la guardia, e tu scappavi.</tt></p><p class="calibre_3"><tt class="calibre1">- Tu gridavi...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">E' come un siparietto che si apre all'inizio dello spettacolo. Secondo me nasce dritto dritto dall'imperfetto con cui cominciano le fiabe: «C'era una volta...» Ma per ulteriori spiegazioni in proposito rimando all'apposita «scheda», in fondo al libro. (Vedi: "Un verbo per giocare").</tt></p><p class="calibre_3"><tt class="calibre1">Tutte le mamme usano raccontare al bambino storie di cui egli stesso è il protagonista. Ciò corrisponde e soddisfa al suo egocentrismo. Ma le mamme ne approfittano a scopo didattico...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«- Carletto era un bambino che rovesciava il sale... che non voleva mangiare il latte... che non voleva addormentarsi...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">E' un peccato adoperare l'imperfetto delle fiabe e dei giochi a scopo predicatorio e intimidatorio. E' quasi come adoperare un orologio d'oro per fare buchi nella sabbia.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«- Carletto era un grande viaggiatore, faceva il giro del mondo, vedeva le scimmie, i leoni...</tt></p><p class="calibre_3"><tt class="calibre1">- E l'elefante lo vedevo?</tt></p><p class="calibre_3"><tt class="calibre1">- Anche l'elefante.</tt></p><p class="calibre_3"><tt class="calibre1">- E la giraffa?</tt></p><p class="calibre_3"><tt class="calibre1">- Anche la giraffa.</tt></p><p class="calibre_3"><tt class="calibre1">- E il somarello?</tt></p><p class="calibre_3"><tt class="calibre1">- Certamente.</tt></p><p class="calibre_3"><tt class="calibre1">- E dopo?»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Così mi sembra molto meglio. Il gioco rende immensamente di più se ce ne serviamo per mettere il bambino in situazioni piacevoli, per fargli compiere imprese memorabili, per presentargli un futuro di soddisfazioni e compensi raccontandoglielo come una fiaba. So bene che il futuro non sarà quasi mai bello come una fiaba. Ma non è questo che conta. Intanto, bisogna che il bambino faccia provvista di ottimismo e di fiducia, per sfidare la vita. E poi, non trascuriamo il valore educativo dell'utopia. Se non sperassimo, a dispetto di tutto, in un mondo migliore, chi ce lo farebbe fare di andare dal dentista?</tt></p><p class="calibre_3"><tt class="calibre1">Se il Carletto reale ha paura del buio, il Carletto della fiaba non ne aveva nessuna, faceva quello che nessuno aveva il coraggio di fare, andava dove nessuno aveva il coraggio di andare...</tt></p><p class="calibre_3"><tt class="calibre1">In questo tipo di storie la madre ripropone al bambino la sua esperienza e la sua persona come oggetto, lo aiuta a chiarirsi il suo posto tra le cose, ad afferrare le relazioni di cui è al centro.</tt></p><p class="calibre_3"><tt class="calibre1">Per conoscersi, bisogna potersi immaginare.</tt></p><p class="calibre_3"><tt class="calibre1">Non si tratta, dunque, di incoraggiare nel bambino vuote fantasticherie (ammesso - e non concesso dallo psicanalista - che possano esistere fantasticherie assolutamente vuote, non indicative di un qualche contenuto), ma di dargli una mano perché possa immaginarsi e immaginare il proprio destino.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«- Carletto era un calzolaio e faceva le scarpe più belle del mondo. Era un ingegnere e faceva i ponti più lunghi, più alti, più robusti del mondo.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">A tre anni, a cinque anni, questi non sono «sogni proibiti»: sono esercizi indispensabili.</tt></p><p class="calibre_3"><tt class="calibre1">Le storie con il bambino come protagonista, per essere più «vere», debbono assolutamente avere il loro «coté» privato: ci deve entrare quello zio di quel bambino, quella portinaia di quella casa, e non un'altra; i luoghi debbono essere, nei punti chiave, luoghi che il bambino possa riconoscere; le parole debbono essere cariche di allusioni familiari. E' dunque inutile dare modelli.</tt></p><p class="calibre_3"><tt class="calibre1">Anche i ragazzi amano spesso sentirsi mescolati alle storie, magari solo con il nome. Spesso, andando nelle scuole a fare il mio dovere di novellatore, ho dato ai personaggi i nomi dei ragazzi che mi ascoltavano, ho cambiato i nomi di luogo per adottare quelli che essi conoscevano. Il nome agiva come un rafforzamento dell'interesse e dell'attenzione, perché costituiva un rafforzamento del meccanismo di identificazione.</tt></p><p class="calibre_3"><tt class="calibre1">E' questo meccanismo - presente sempre in chi legge, o vede un film, o guarda la T.V. - che permette di introdurre nelle storie «messaggi» con la certezza che essi arrivino a destinazione.</tt></p><div class="mbp_pagebreak" id="calibre_pb_70"></div>
</body></html>
