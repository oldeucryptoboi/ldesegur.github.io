<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos109439" class="calibre_1"><span class="calibre2"><tt class="calibre1"><span class="bold">14. IL FALSO INDOVINELLO</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Falso indovinello è quello che contiene già, in un modo o nell'altro, la sua risposta.</tt></p><p class="calibre_3"><tt class="calibre1">La sua forma popolare è la seguente: «Ada, Gino, Pia, Nino / andavano a coglier fiori / "Chi sì chi no ne colse / chi fu che ne raccolse?» (Risposta: «Chi si chinò»). Non si tratta qui propriamente di «indovinare», ma di stare attenti ai suoni che si odono, per poterli ricombinare in altro modo.</tt></p><p class="calibre_3"><tt class="calibre1">Di falsi indovinelli ce n'è in giro più di sette e più di quattordici. Io propongo questo, tutto nuovo:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Un signore di nome Osvaldo</tt></p><p class="calibre_3"><tt class="calibre1">andò in Africa e sentì caldo.</tt></p><p class="calibre_3"><tt class="calibre1">Si domanda: aveva caldo così</tt></p><p class="calibre_3"><tt class="calibre1">perché era nato a Forlì</tt></p><p class="calibre_3"><tt class="calibre1">o perché si chiamava Osvaldo?»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La struttura è quella del «limerìck».</tt></p><p class="calibre_3"><tt class="calibre1">La risposta è già contenuta nei versetti: il signor Osvaldo aveva caldo perché stava in Africa, luogo antonomastico delle alte temperature. Il finto indovinello l'ha nascosta, deviando l'attenzione dell'ascoltatore su un «aut aut» del tutto arbitrario, rappresentato dai due «perché». In questo caso l'attenzione non basta a trovare la risposta giusta senza un piccolo esercizio di logica.</tt></p><p class="calibre_3"><tt class="calibre1">Ma ecco un altro esempio:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Un ortolano di poco cervello</tt></p><p class="calibre_3"><tt class="calibre1">seminò nel suo orto la parola ravanello.</tt></p><p class="calibre_3"><tt class="calibre1">Una risposta da voi si vuole:</tt></p><p class="calibre_3"><tt class="calibre1">crebbero poi ravanelli o parole?»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">In questo esempio la risposta (cioè «non crebbe niente», perché per far crescere i ravanelli ci vogliono i semi di ravanello, e le parole non crescono negli orti) non è contenuta esplicitamente nei versetti, tranne che per l'indizio ricavabile dal verbo «crescere». Il lavoro deduttivo è più complesso che nell'altro esempio. Ma la forma è la stessa: è la negazione di un falso «aut aut». Ritengo che si tratti di un esercizio educativo, perché nella vita molte volte, per trovare la risposta giusta, bisogna saper sfuggire alle false alternative.</tt></p><p class="calibre_3"><tt class="calibre1">Naturalmente se si dànno di seguito ai bambini due o tre di questi falsi indovinelli, tutti stanno attenti alla trappola, e la risposta giusta è più pronta. Ma il divertimento non è minore.</tt></p><div class="mbp_pagebreak" id="calibre_pb_32"></div>
</body></html>
