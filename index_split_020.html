<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos122348" class="calibre_1"><span class="calibre2"><tt class="calibre1"><span class="bold">17. CAPPUCCETTO ROSSO IN ELICOTTERO</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">In alcune scuole ho visto fare questo gioco. Si dànno ai ragazzi alcune parole sulle quali dovranno inventare una storia. Cinque parole, per esempio, sono in serie, e suggeriscono la storia di Cappuccetto Rosso: «bambina», «bosco», «fiori», «lupo», «nonna». La sesta spezza la serie: per esempio, «elicottero».</tt></p><p class="calibre_3"><tt class="calibre1">Gli insegnanti, o gli altri autori dell'esperimento, misurano con questo gioco-esercizio la capacità dei bambini di reagire a un elemento nuovo e, rispetto a una certa serie di avvenimenti, inatteso; di assorbire la parola data nella storia nota; di far reagire le parole consuete al nuovo contesto in cui vengono a trovarsi.</tt></p><p class="calibre_3"><tt class="calibre1">A guardarlo da vicino, il gioco ha la forma di un «binomio fantastico»: da una parte sta Cappuccetto Rosso, dall'altra l'elicottero. Il secondo termine del binomio è una parola sola. Il primo, una serie di parole che però, nei confronti della parola «elicottero», si comportano come un insieme. Tutto è chiaro, dunque, dal punto di vista della logica fantastica.</tt></p><p class="calibre_3"><tt class="calibre1">I risultati più interessanti per lo psicologo si ottengono, penso, quando questo «tema» fantastico è dato a freddo, senza preparazione anche se non senza un minimo di spiegazione.</tt></p><p class="calibre_3"><tt class="calibre1">Personalmente, avendo appreso di questo esperimento da un maestro di Viterbo del quale purtroppo ho perso il nome e l'indirizzo, ho provato a servirmene durante un incontro con certi bambini di seconda elementare piuttosto «bloccati» da una routine didattica della peggior specie (copiature, dettati e simili). Insomma, nelle condizioni peggiori. Avevo tentato invano di far nascere da loro una storia: impresa difficile, quando si capita all'improvviso, come un estraneo, che si fatica a capire quel che voglia. Avevo, oltretutto, pochi minuti a disposizione, perché ero atteso in altre classi. Ma mi dispiaceva lasciare quei bambini senza dar loro qualcosa che non fosse soltanto il ricordo di uno strano tipo che per fare il pagliaccio si sedeva per terra, montava su una sedia (gesti necessari, in quel contesto, per rompere l'atmosfera burocratica creata dalla presenza del maestro e dell'ispettore scolastico). Mi fossi almeno portato l'armonica a bocca, un piffero, un tamburo...</tt></p><p class="calibre_3"><tt class="calibre1">Finalmente mi viene in mente di chiedere se qualcuno ha voglia di raccontare la storia di Cappuccetto Rosso. Le bambine indicano un maschietto, i maschietti indicano una bambina.</tt></p><p class="calibre_3"><tt class="calibre1">«E ora, - domando, dopo che il bambino ha finito di snocciolarmi non già la storia di Cappuccetto Rosso come gliel'avrà pur raccontata la nonna, ma un'insulsa filastrocca (ricordo di una 'recita' scolastica, poveretto), e ora ditemi una parola qualunque».</tt></p><p class="calibre_3"><tt class="calibre1">Non capiscono cosa vuol dire «qualunque», naturalmente. Ci dobbiamo spiegare. Alla fine mi dicono: «cavallo». Posso raccontare la storia di Cappuccetto Rosso che nel bosco trova un cavallo, vi monta in groppa e arriva alla casa della nonna prima del lupo...</tt></p><p class="calibre_3"><tt class="calibre1">Allora vado alla lavagna e scrivo, in un bel silenzio finalmente pieno d'attesa, caldo come un focherello: «bambina», «bosco», «fiori», «lupo», «nonna», «elicottero»... Mi volto. Non ho nemmeno bisogno di spiegare il nuovo gioco. I più svelti hanno già sommato due più due e alzano la mano. Viene fuori, a più voci, una bella storia nella quale il lupo, mentre bussa dalla nonna, è sorpreso dall'alto dall'elicottero della polizia stradale. «Ma che fa? Che vuole quello?» si domandano gli agenti. E giù in picchiata, in tempo per farlo scappare proprio incontro al cacciatore...</tt></p><p class="calibre_3"><tt class="calibre1">Ci sarebbe da discutere sul contenuto ideologico della nuova creazione, ma non mi pare il caso. E' più prezioso ciò che si è messo in movimento. Sono sicuro che quei bambini, di quando in quando, chiederanno di rifare il gioco di Cappuccetto Rosso con una parola nuova: conosceranno il piacere d'inventare.</tt></p><p class="calibre_3"><tt class="calibre1">Un esperimento d'invenzione è bello quando i bambini ci si divertono, anche se, per giungere a questo fine (il bambino come fine) si infrangono le regole dell'esperimento stesso.</tt></p><div class="mbp_pagebreak" id="calibre_pb_38"></div>
</body></html>
