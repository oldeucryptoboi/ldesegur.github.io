<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos273145" class="calibre_1"><span class="calibre2"><tt class="calibre1"><span class="bold">36. STORIE PER RIDERE</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Il bambino che vede la mamma infilarsi il cucchiaio nell'orecchio anziché in bocca ride perché «la mamma sbaglia»: così grande, non sa nemmeno adoperare il cucchiaio nel modo giusto, secondo le regole. Questo «riso di superiorità» (vedi "Il senso del comico nel fanciullo" di Raffaele La Porta) è tra le prime forme di riso di cui il bambino è capace. Che la mamma abbia sbagliato apposta, non fa la minima differenza: il suo gesto sarà in ogni caso un gesto sbagliato. Se la mamma, dopo aver ripetuto due o tre volte quel gesto, lo varierà portandosi il cucchiaio all'occhio, il «riso di superiorità» sarà rafforzato da un «riso di sorpresa». Questi meccanismi semplicissimi sono ben noti agli inventori di «gags» cinematografiche. Lo psicologo noterà piuttosto che anche il «riso di superiorità» è uno strumento di conoscenza, giocato com'è sull'opposizione tra "uso corretto" e "uso errato" del cucchiaio.</tt></p><p class="calibre_3"><tt class="calibre1">La più semplice possibilità di inventare storie comiche nasce dallo sfruttamento dell'errore. Le primissime storie saranno più gestuali che verbali. Papà si mette le scarpe alle mani. Si mette le scarpe in testa. Vuol mangiare la minestra col martello... Ah, se il signor padre Monaldo Leopardi avesse fatto un po' il pagliaccio a uso e consumo del suo piccolo Giacomo, là, nel natio borgo selvaggio: forse, da grande, il poeta lo avrebbe addirittura compensato scrivendo una poesia su di lui. E invece bisogna arrivare a Camillo Sbarbaro, per vedere in poesia un padre in carne ed ossa...</tt></p><p class="calibre_3"><tt class="calibre1">Il piccolo Giacomo, nel suo seggiolone, è intento alla pappa. Si spalanca la porta: entra il conte padre, travestito da zappatore, suonando il piffero e... ballando il saltarello... Va', va', conte padre, tu non hai capito niente...</tt></p><p class="calibre_3"><tt class="calibre1">Dai gesti sbagliati nascono poi le storie propriamente dette, alle quali essi forniscono falangi intere di personaggi sbagliati.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Un tale va dal calzolaio a farsi fare un paio di scarpe per le mani. E' un uomo che cammina sulle mani. Con i piedi ci mangia e ci suona l'armonium. E' un uomo a rovescio. Parla a rovescio. Chiama «pane» l'acqua e «pasticca di limone» le supposte di glicerina...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Un cane non sa abbaiare. Crede di poterselo fare insegnare da un gatto, che naturalmente gli insegna a miagolare. Va da una mucca e impara a muggire: muuh!...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Un cavallo vuole imparare a scrivere a macchina. A colpi di zoccoli sfascia dozzine di macchine per scrivere. Gliene debbono fare una grande come una casa: scrive galoppando sui tasti...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Bisogna stare attenti a un aspetto particolare del «riso di superiorità». Se non lo si tiene d'occhio, esso può assumere una funzione conservatrice, allearsi al conformismo più piatto e più bieco. Sta qui l'origine di un certo «comico» reazionario che si ride del nuovo, dell'insolito, dell'uomo che vuol volare come gli uccelli, delle donne che vogliono far politica, di chi non pensa come gli altri, non parla come gli altri, come vogliono le tradizioni e i regolamenti... Perché quel riso abbia una funzione positiva, bisogna che la sua freccia colpisca piuttosto le idee vecchie, la paura di cambiare, il bigottismo della norma. I «personaggi sbagliati» del tipo anticonformista, nelle nostre storie, debbono avere successo. La loro «disobbedienza» alla natura, o alla norma, dev'essere premiata. Il mondo, sono i disobbedienti che lo mandano avanti! Una varietà di «personaggi sbagliati» è rappresentata dai nomi buffi. «Il signor Portapignatte abitava in un paese chiamato Pentolino»: in questo caso è il nome stesso a suscitare la storia, nel momento in cui il significato banale del nome comune viene amplificato e proiettato sul piano più nobile del nome proprio, dove sta come una giraffa in un coro di monaci cistercensi. Un personaggio che si chiami «Perepè», ad accontentarsi di poco, è sicuramente più buffo di un altro che si chiami Carletto. Almeno in partenza. Poi si vedrà.</tt></p><p class="calibre_3"><tt class="calibre1">Effetti comici, per via di sorpresa, si possono ricavare dall'animazione delle metafore del linguaggio. Già Viktor Sklovskij notava che taluni racconti erotici del Decamerone non sono che sviluppi di metafore popolari per definire fatti sessuali («il diavolo all'inferno», «l'usignuolo» e simili). Nel linguaggio corrente noi usiamo molte metafore consumate come vecchie scarpe. Parliamo di un orologio che «spacca il minuto», e non proviamo alcuna sorpresa, perché abbiamo già usato o sentito usare quell'immagine le cento volte.</tt></p><p class="calibre_3"><tt class="calibre1">Per il bambino, può essere nuova, in una situazione in cui «spaccare» vuol dire veramente «fare a pezzi», come in «spaccare la legna»...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«C'era una volta un orologio che spaccava il minuto. Spaccava anche la legna, le pietre. Distruggeva ogni cosa...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">(Ed ecco che, per pura combinazione, il nonsenso acquista il significato di una parabola sul tempo, l'autentico «spaccatutto»...)</tt></p><p class="calibre_3"><tt class="calibre1">Se ci capita di dare un calcio a un sasso, «vediamo le stelle», come parlanti, se non come astronomi. Anche questa espressione si presta a interessanti sviluppi.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«C'era una volta un re al quale piaceva vedere le stelle. Gli piaceva tanto che avrebbe voluto vederle anche di giorno, ma come fare? Il medico di corte gli consiglia il martello. Il re prova a darsi una martellata sui piedi ed effettivamente «vede le stelle» in pieno sole, ma il sistema non gli piace. Preferisce che sia l'astronomo di corte a prendersi la martellata sul piede e a descrivere le stelle che vede:</tt></p><p class="calibre_3"><tt class="calibre1">- Ahi!... Vedo una cometa verde con una coda viola... Ahi! Vedo nove stelle, vanno a tre a tre come i tre Re Magi... - L'astronomo fugge in un paese lontano. Il re, forse ispirato da Massimo Bontempelli, decide di seguire le stelle nel loro corso: farà ogni giorno il giro della terra per vivere sempre di notte, con cielo stellato. La sua corte è su un jet...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La lingua d'ogni giorno e il vocabolario sono pieni di metafore che aspettano solo di essere prese alla lettera e sviluppate in una storia. Tanto più che all'orecchio dei bambini anche molte parole comuni rivelano ancora intatta l'originaria metafora.</tt></p><p class="calibre_3"><tt class="calibre1">Un meccanismo molto produttivo di storie comiche è quello dell'inserzione violenta di un personaggio banale in un contesto per lui straordinario (o, per moto contrario, di un personaggio straordinario in un contesto banale). Esso è presente in quasi tutti i procedimenti inventivi: dal lato comico se ne sfrutta la capacità di «sorpresa», l'elemento «deviazione dalla norma».</tt></p><p class="calibre_3"><tt class="calibre1">L'introduzione di un coccodrillo parlante in un quiz televisivo ne è un esempio. Un altro, molto noto, è la barzelletta del cavallo che entra in un bar per chiedere una birra. (Nel seguito, poi, la barzelletta si complica di effetti d'altra qualità: il barista che si stupisce perché il cavallo beve la birra, mangia il bicchiere, ma butta via il manico «che è il più buono» compie una riduzione all'assurdo assai più sottile. Ma qui non ci interessa). Mettiamo, per esercizio, al posto del cavallo una gallina, al posto del bar una macelleria...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Una mattina, una giovane pollastra entra dal macellaio e ordina del castrato di Castel San Pietro senza aspettare il suo turno. Scandalo della clientela: che maleducata, non c'è più religione, dove andremo a finire, eccetera... Ma il garzone del macellaio serve immediatamente la gallinella. In pochi secondi, il tempo di pesarle la merce, si innamora di lei. Chiede la sua mano alla chioccia; la sposa. Descrivere la festa di nozze, durante la quale la gallina si apparta un momento per fare l'uovo fresco al marito...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">(Non è una storia antifemminista: è proprio il contrario se la inventate giusta).</tt></p><p class="calibre_3"><tt class="calibre1">I bambini sono molto pronti nello sfruttamento di questo meccanismo. Di solito se ne servono per «dissacrare» i vari tipi di autorità che sono costretti a subire: fanno piombare il maestro in una tribù di cannibali, in una gabbia dello zoo, in un pollaio. Se il maestro è intelligente si diverte: se non lo è, poverino, ci si arrabbia molto. Peggio per lui.</tt></p><p class="calibre_3"><tt class="calibre1">Anche quello del rovesciamento totale e violento della norma è un meccanismo facile da usare e gradito ai bambini. Ecco un Pierino (ma io ne ho già parlato, sdoppiandolo in un Marco e in un Mirko, in altro contesto) che invece di aver paura dei fantasmi e dei vampiri li perseguita, li maltratta, li ficca nel bidone della spazzatura...</tt></p><p class="calibre_3"><tt class="calibre1">In questo caso, l'esorcizzazione della paura avviene attraverso un «riso di aggressività» - abbastanza parente delle torte in faccia care al cinema muto - e un «riso di crudeltà» per il quale i bambini sono sempre disponibili, ma che presenta anch'esso i suoi pericoli (come quando i bambini ridono delle menomazioni fisiche, tormentano i gatti, staccano la testa alle mosche).</tt></p><p class="calibre_3"><tt class="calibre1">Ci hanno spiegato gli esperti che si ride dell'uomo che cade perché non si comporta secondo la norma umana, ma secondo quella del birillo. Da questa osservazione, prendendola alla lettera, ricaviamo il meccanismo di «cosizzazione».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«a) Lo zio di Roberto fa di mestiere l'attaccapanni. Se ne sta nell'anticamera di un ristorante di lusso, a braccia alzate: sulle braccia i clienti appendono cappotti e cappelli, nelle tasche infilano ombrelli e bastoni...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">b) Il signor Dagoberto fa di mestiere il tavolino per gli appunti. Quando il padrone fa il giro della fabbrica, lui gli cammina a lato e se il padrone deve prendere appunti curva la schiena, il padrone ci scrive...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Il riso, inizialmente crudele, lascia il posto via via a una sensazione di inquietudine. La situazione è comica, ma ingiusta. Si ride, ma si è tristi. Siamo ormai entrati nel territorio della definizione pirandelliana dell'umorismo e dei suoi risvolti. E ci fermiamo, per non complicare il nostro discorso.</tt></p><div class="mbp_pagebreak" id="calibre_pb_76"></div>
</body></html>
