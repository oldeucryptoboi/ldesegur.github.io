<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos211043" class="calibre_1"><span class="calibre2"><tt class="calibre1"><span class="bold">30. VIAGGIO INTORNO A CASA MIA</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Che cos'è un tavolo, per un bambino di un anno, indipendentemente dagli usi che ne fanno gli adulti? E' un tetto. Ci si può accucciare là sotto e sentirsi padroni di casa: di una casa su misura, non così grande e terribile come la casa dei grandi. Una sedia è interessante perché si può spingerla qua e là, per misurare la propria forza, la si può rovesciare e trascinare, attraversarla in più sensi. Si può picchiarla, se malignamente ti dà una botta in testa: «brutta sedia!»</tt></p><p class="calibre_3"><tt class="calibre1">Il tavolo e la sedia, che per noi sono oggetti consumati e quasi invisibili, di cui ci serviamo automaticamente, sono a lungo per il bambino materiali di un'esplorazione ambigua e pluridimensionale, in cui si dànno la mano conoscenza e affabulazione, esperienza e simbolizzazione. Mentre impara a conoscerne la superficie, il bambino non cessa di giocare con essi, di formulare ipotesi sul loro conto. Dei dati positivi che immagazzina, non cessa di fare un uso fantastico. Così, fa parte del suo sapere la nozione che aprendo il rubinetto si fa scorrere l'acqua: ma questo non gli impedisce di credere, se del caso, che «dall'altra parte» ci sia un «signore» che mette l'acqua nel tubo, perché possa poi uscire dal rubinetto.</tt></p><p class="calibre_3"><tt class="calibre1">Il «principio di contraddizione» gli è ignoto. Egli è scienziato, ma anche «animista» («cattivo tavolo!») e «artificialista» («c'è un signore che mette l'acqua nei tubi»). Queste caratteristiche convivono in lui per un buon numero di anni, in proporzioni mutevoli.</tt></p><p class="calibre_3"><tt class="calibre1">Dalla constatazione nasce una domanda: facciamo bene a raccontargli storie di cui sono protagonisti gli oggetti di casa o rischiamo di incoraggiarlo nel suo animismo ed artificialismo, a danno del suo spirito scientifico?</tt></p><p class="calibre_3"><tt class="calibre1">Riferisco la domanda più per scrupolo che per preoccupazione. Giocare con le cose serve a conoscerle meglio. E non vedo l'utilità di porre limiti alla libertà del gioco, che sarebbe come negarne la funzione formativa e conoscitiva. La fantasia non è un «lupo cattivo» del quale si debba aver paura, o un reato da tallonare in permanenza con un puntiglioso pattugliamento. Toccherà a me, di volta in volta, capire se il bambino in un dato momento del suo interesse per le cose desidera «informazioni sul rubinetto» o vuole «giocare con il rubinetto», per ricavarne a suo modo le informazioni che gli servono.</tt></p><p class="calibre_3"><tt class="calibre1">Da questa premessa deduco alcuni principi utili ad arricchire il dialogo con il bambino a proposito degli oggetti domestici.</tt></p><p class="calibre_3"><tt class="calibre1">1. Dovrò tener conto, per cominciare, che la prima avventura del bambino, appena è in grado di scendere dal seggiolone o di uscire dalla prigione del «box», è la scoperta della casa, dei mobili e delle macchine che la popolano, delle loro forme e dei loro usi. Sono essi che gli forniscono la materia delle prime osservazioni ed emozioni, che gli servono per fabbricarsi un vocabolario, che funzionano per lui come indizi del mondo in cui cresce. Io gli racconterò, nei limiti entro i quali è lui stesso a provocarle e a tollerarle, le «storie vere» delle cose, senza dimenticare che queste «storie vere» avranno in gran parte per lui il suono di pure catene verbali, punto d'applicazione dell'immaginazione, né più né meno delle favole. Se gli racconto di dove viene l'acqua, parole come «sorgente», «bacino», «acquedotto», «fiume», «lago» eccetera rimarranno in lui sospese, alla ricerca di un oggetto, fin quando non avrà visto e toccato le cose che indicano. Sarebbe già meglio se avessi a disposizione una intera serie di albi illustrati - «di dove viene l'acqua», «di dove è venuto il tavolo», «di dove è venuto il vetro della finestra» e simili - che gli mostrassero almeno le figure delle cose. Ma questi albi non ci sono. Una «letteratura» per bambini da zero a tre anni non è stata ancora né sistematicamente studiata né prodotta, se non per via di intuizioni disorganiche.</tt></p><p class="calibre_3"><tt class="calibre1">2. Mi collegherò al suo «animismo» e al suo «artificialismo» come a fonti di invenzione, senza tema di indurre o rafforzare spiegazioni «sbagliate». Al contrario, penso che in qualche modo la fiaba «animistica» gli dirà, in qualche modo, che l'«animismo» non è una soluzione. A un certo punto la fiaba che personifica il tavolo, la lampadina, il letto, gli apparirà simile, nel meccanismo simbolizzante, al gioco in cui egli dispone fantasticamente delle cose: un «fare come se», nel quale egli non è tenuto a rispettare le proprietà degli oggetti. E sarà lui a concepire l'opposizione «reale - immaginario», «vero davvero - vero per gioco» che gli permetterà di fondare la realtà.</tt></p><p class="calibre_3"><tt class="calibre1">3. Rifletterò sulle caratteristiche attuali del "suo" «viaggio intorno a casa mia», così diverse da quelle del "mio" viaggio, nella casa della "mia" infanzia.</tt></p><p class="calibre_3"><tt class="calibre1">Questo è un punto che vale la pena di sviluppare.</tt></p><p class="calibre_3"><tt class="calibre1">La luce elettrica, il gas, il televisore, la lavatrice, il frigorifero, l'asciugacapelli, il frullino, il giradischi sono solo alcuni tra gli elementi del paesaggio domestico che il bambino d'oggi conosce e che ne risulta tanto diverso da quello che il nonno ha conosciuto, crescendo in una cucina rustica, tra il camino e il secchio dell'acqua. Essi gli parlano di un mondo pieno di macchine. Ci sono prese e interruttori su tutti i muri e per quanto egli sappia di non doverci mettere il dito non si può pretendere che egli non faccia le sue deduzioni sull'uomo e sui suoi poteri, sulle forze che accendono luci, provocano ronzii e fruscii di motori, trasformazioni di caldo in freddo, di crudo in cotto, eccetera. Dal balcone vede passare automobili, elicotteri, aeroplani. Anche tra i suoi giocattoli vi sono macchine d'ogni genere che ripetono, su scala ridotta, quelle del mondo adulto.</tt></p><p class="calibre_3"><tt class="calibre1">Il mondo di fuori penetra nella casa stessa in molti modi che ai bambini di cinquant'anni fa erano ignoti: trilla il telefono e si sente la voce del babbo; si gira la manopola della radio e giungono suoni, rumori, canzoni; si preme un tasto del televisore e lo schermo si riempie di immagini, per ogni immagine pian piano si fa strada una parola da catturare e immagazzinare, un'informazione (la decifrate per accostarla, con la dovuta prudenza, a quelle di cui si è già in possesso.</tt></p><p class="calibre_3"><tt class="calibre1">L'idea che il bambino d'oggi si fa del mondo è per forza tutt'altra da quella che se ne può essere fatta, da bambino, il padre stesso da cui lo separano pochi decenni. La sua esperienza lo mette in grado di compiere operazioni diverse. Forse anche operazioni mentali più complesse: per quanto manchino, in proposito, le misurazioni che occorrerebbero per affermarlo con sicurezza.</tt></p><p class="calibre_3"><tt class="calibre1">E ancora: gli oggetti di casa dànno informazioni con gli stessi materiali di cui sono fabbricati, i colori con cui sono dipinti, le forme in cui sono disegnati (da un designer, non più da un artigiano). «Leggendo» questi oggetti il bambino apprende cose diverse da quelle che il nonno apprendeva «leggendo» la lampada a petrolio. Si inserisce in un modello culturale diverso.</tt></p><p class="calibre_3"><tt class="calibre1">La pappa, al nonno, gliela preparava la mamma: al nipotino, gliela prepara la grande industria, che lo coinvolge nel suo giro molto prima che egli possa uscire di casa con le sue gambe.</tt></p><p class="calibre_3"><tt class="calibre1">Abbiamo così a disposizione una più ampia materia per fabbricare storie e possiamo usare un linguaggio più ricco. L'immaginazione è una funzione dell'esperienza, e l'esperienza del bambino d'oggi è più estesa (non so se si possa dire più intensa, questo è un altro problema) di quella del bambino di ieri.</tt></p><p class="calibre_3"><tt class="calibre1">L'esemplificazione, a questo punto, sarebbe quasi superflua. Ogni oggetto, secondo la sua natura, offre appigli alla favola. Anch'io ho già appeso qualche storia a questi attaccapanni della fantasia. Per esempio, ho inventato un Principe Gelato, abitante in un frigorifero; ho fatto precipitare nel suo televisore un personaggio troppo attaccato al teleschermo; ho combinato un matrimonio tra un giovanotto - precedentemente innamorato della sua motocicletta rossa giapponese - con una lavatrice; ho ipotizzato un disco stregato, ascoltando il quale la gente è costretta a ballare, mentre due malandrini la derubano, eccetera.</tt></p><p class="calibre_3"><tt class="calibre1">Con i piccolissimi, penso che si debba cominciare dagli oggetti con cui hanno rapporti più intimi e speciali. Per esempio il letto. Sul letto il bambino salta, gioca, fa di tutto pur di non addormentarsi. Lo odia, se l'ora del sonno lo costringe a interrompere qualche lavoro importante. Proiettiamo questo rifiuto nell'oggetto ed ecco</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«la storia del letto che non voleva lasciar dormire il bambino; si rovesciava, saltava sul soffitto, correva sul pianerottolo e cadeva dalle scale; il cuscino voleva stare dalla parte dei piedi anziché da quella della testa... C'è un letto a motore, che viaggia in paesi lontani, a caccia di coccodrilli... C'è un letto parlante, che racconta tante storie: tra le altre, la storia del letto che non voleva lasciar dormire il bambino, eccetera...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">L'obbedienza alla natura dell'oggetto, tuttavia, non ci impedirà di farne l'uso più arbitrario, prendendo esempio dal bambino, che assegna agli oggetti del suo gioco i ruoli più impensati.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Una sedia correva a prendere il tram. Era molto tardi e la sedia correva in fretta, saltellando sulle sue quattro gambe. A un tratto ne perse una e vacillò pericolosamente. Per fortuna un giovane passante fu pronto a raccogliere la gamba e a rimettergliela. E mentre gliela rimetteva, le raccomandava: - Ma non corra così, c'è più tempo che vita. - Giovanotto, mi lasci perdere, non mi faccia perdere il tram -. E riprese a correre più in fretta di prima, eccetera. Questa sedia, di mestiere, insegnava a parlare ai pappagalli. Eccetera.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Per l'uso, per il momento cui sono destinate - l'ora della pappa, l'ora di andare a letto - queste storie non debbono necessariamente obbedire alle ferree leggi della «forma sonata», ma piuttosto a quelle, più elastiche, dell'«improvviso». Possono essere spunti, spezzoni, storie a zig zag, che cominciano e non finiscono, trapassano l'una nell'altra, si dimenticano di quello che stanno facendo, come le scimmie nella gabbia dello zoo: avere, insomma, il carattere dei primi giochi infantili, che non sono quasi mai storie compiute, ma più spesso un libero vagabondaggio tra molte storie, sparso di oggetti che vengono presi, lasciati, ripresi, perduti in cammino.</tt></p><div class="mbp_pagebreak" id="calibre_pb_64"></div>
</body></html>
