<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos173526" class="calibre_1"><span class="calibre2"><tt class="calibre1"><span class="bold">24. FIABE IN «CHIAVE OBBLIGATA»</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">In omaggio al gioco di «mettere le carte in favola» abbiamo abbandonato per un momento le fiabe popolari. Ci torneremo ora per un'ultima applicazione tecnica. Forse si sarebbe dovuto parlarne prima di affrontare le «funzioni» di Propp. Sarebbe stato più regolare. Ma introdurre qualche irregolarità, in una grammatica, è quasi «di rigore». E d'altra parte la tecnica cui ora accennerò si può applicare benissimo alle «carte di Propp», ma esse stesse contribuiscono a renderla più chiara.</tt></p><p class="calibre_3"><tt class="calibre1">All'interno di ogni «funzione» fiabesca sono possibili, come s'è detto, infinite variazioni. La tecnica della variazione, però, può essere applicata all'intera fiaba, della quale si può immaginare una modulazione, una trasposizione da una tonalità all'altra.</tt></p><p class="calibre_3"><tt class="calibre1">Sia il tema fantastico: «Raccontate la storia del pifferaio di Hamelin ambientandola nella Roma del 1973».</tt></p><p class="calibre_3"><tt class="calibre1">L'introduzione di questa chiave (o se si vuole di una doppia chiave: di tempo e di luogo) ci obbliga a cercare il punto della vecchia fiaba dal quale può avere principio la modulazione. Una Roma 1973 invasa dai topi si potrebbe anche immaginare senza cadere del tutto nell'assurdo. Ma sarebbe forse inutile. Roma è effettivamente invasa. Non dai topi, però, ma dalle automobili che ne intasano le strade, ne soffocano le piazze e piazzette, tracimando sui marciapiedi, togliendo spazio ai pedoni, vietando ai bambini i loro giochi. Disponiamo così di una ipotesi fantastica che trascina nello stampo della fiaba una grossa fetta di realtà, ed è il meglio che ci potessimo augurare. Ecco una traccia di svolgimento nella nuova chiave:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Roma è invasa dalle automobili (e qui sarebbe un utile esercizio descrivere l'invasione in termini fiabeschi, con parcheggi fin sulla Cupola di San Pietro; ma non ne abbiamo il tempo). Il sindaco offre un premio, e la propria figlia in sposa, a chi suggerirà un rimedio. Si presenta un giovane pifferaio, di quelli che girano Roma sotto Natale con la zampogna: libererà l'Urbe dalle macchine se in cambio il sindaco promette che le maggiori piazze cittadine saranno riservate ai bambini per i loro giochi. Si fa il patto. Il pifferaio attacca la sua cantilena. Da ogni angolo, rione, quartiere, borgata le macchine accorrono al suo seguito... Egli si dirige verso il Tevere... Succede una mezza insurrezione degli automobilisti... (e in fin dei conti le automobili sono frutto di lavoro umano, distruggerle pare brutto)... Il pifferaio si convince, cambia strada, si dirige sotto terra. Le macchine potranno circolare e sostare là sotto, lasciando le strade di superficie e le piazze ai bambini, agli impiegati di banca, ai fruttivendoli...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Abbiamo già immaginato, nel ventunesimo capitolo, una Cenerentola in «chiave interplanetaria», un Nino e Rita in «chiave milanese». In apparenza non ci dovrebbero essere limiti all'invenzione di nuove «chiavi». In realtà esse si raccoglierebbero tutte, o quasi, all'ombra delle categorie del tempo e dello spazio.</tt></p><p class="calibre_3"><tt class="calibre1">La vecchia fiaba, suonata nella nuova chiave, adattandosi alla nuova esecuzione, renderà suoni inattesi. Potrà addirittura avere una «morale», che accetteremo se sarà implicita ed autentica, senza mai cercare di imporgliene una con un atto della volontà.</tt></p><p class="calibre_3"><tt class="calibre1">In una scuola media alquanto rattristata dall'incontro burocratico con "I Promessi Sposi" (riassunti, analisi del periodo, interrogazioni, temi) i ragazzi avevano accolto sulle prime con scarso entusiasmo la mia proposta di tentare una trascrizione del romanzo in chiave moderna. Scoperte le possibilità del gioco, attraverso un'improvvisa identificazione corale tra i lanzichenecchi manzoniani e i nazisti, essi vi si impegnarono molto seriamente.</tt></p><p class="calibre_3"><tt class="calibre1">Lucia, nella nuova chiave, continuava ad essere un'operaia tessile della provincia lombarda. Ma l'epoca scelta - il 1944, durante l'occupazione nazista - obbligava Renzo a darsi alla macchia per sottrarsi al pericolo di essere deportato a lavorare in Germania. La peste era rappresentata dai bombardamenti. Il signorotto locale che insidiava Lucia non era altri che il locale comandante delle «brigate nere». Don Abbondio era sempre se stesso, eternamente sospeso tra partigiani e fascisti, tra operai e padroni, tra italiani e stranieri. L'Innominato era un grande industriale della zona, già sostenitore del regime, che durante l'occupazione ospitava nella sua villa sfollati e sinistrati...</tt></p><p class="calibre_3"><tt class="calibre1">Non penso che Alessandro Manzoni, eventualmente presente, avrebbe avuto motivo di offendersi dell'uso che i ragazzi facevano dei suoi personaggi. Forse li avrebbe aiutati a cogliere sottilmente certe analogie. E lui solo avrebbe potuto suggerire a don Abbondio le battute adatte ai nuovissimi casi.</tt></p><div class="mbp_pagebreak" id="calibre_pb_52"></div>
</body></html>
