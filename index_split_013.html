<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos80054" class="calibre_1"><span class="calibre2"><tt class="calibre1"><span class="bold">10. VECCHI GIOCHI</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La ricerca del tema fantastico può avvenire per mezzo di giochi praticati anche dai dadaisti e dai surrealisti, ma sicuramente più vecchi di quei movimenti artistici. Possiamo chiamarli esercizi surrealistici più per comodità che per rendere omaggio, un po' in ritardo del resto, a Breton.</tt></p><p class="calibre_3"><tt class="calibre1">Uno di questi giochi consiste nel ritagliare i titoli dei giornali e mescolarli tra loro, per ricavarne notizie di avvenimenti assurdi, sensazionali o semplicemente divertenti:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«La Cupola di San Retro</tt></p><p class="calibre_3"><tt class="calibre1">ferita a pugnalate</tt></p><p class="calibre_3"><tt class="calibre1">fugge in Svizzera con la cassa</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Grave scontro sull'A 2</tt></p><p class="calibre_3"><tt class="calibre1">tra un tango e l'altro</tt></p><p class="calibre_3"><tt class="calibre1">in onore di Alessandro Manzoni»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Si possono comporre interi poemi, forse senza senso ma non senza fascino, con un giornale e un paio di forbici.</tt></p><p class="calibre_3"><tt class="calibre1">Io non sostengo che questo sia il modo più utile di leggere il giornale, né che esso debba essere introdotto nelle scuole solo per essere fatto a pezzi. La carta è una cosa seria. La libertà di stampa pure. Ma il gioco non lede il rispetto per la carta stampata, anche se può servire a scoraggiarne il culto. E infine anche inventare storie è una cosa seria.</tt></p><p class="calibre_3"><tt class="calibre1">Gli eventi bislacchi prodotti dall'operazione descritta possono darci effetti comici senza durata o spunti da sviluppare in una vera e propria narrazione. Ogni modo di esplorare il caso mi sembra buono.</tt></p><p class="calibre_3"><tt class="calibre1">Tecnicamente, il gioco spinge alle estreme conseguenze il processo di «straniamento» delle parole e dà luogo a vere e proprie catene di «binomi fantastici». O dovremmo considerarli, in questo casa, «polinomi fantastici»?</tt></p><p class="calibre_3"><tt class="calibre1">Un altro gioco, diffuso in tutto il mondo, è quello dei bigliettini a domanda e risposta.</tt></p><p class="calibre_3"><tt class="calibre1">Si parte da una serie di domande che già configurano avvenimenti in serie, cioè una narrazione. Per esempio:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Chi era?</tt></p><p class="calibre_3"><tt class="calibre1">Dove si trovava?</tt></p><p class="calibre_3"><tt class="calibre1">Che cosa faceva?</tt></p><p class="calibre_3"><tt class="calibre1">Che cos'ha detto?</tt></p><p class="calibre_3"><tt class="calibre1">Che cos'ha detto la gente?</tt></p><p class="calibre_3"><tt class="calibre1">Com'è andata a finire?»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Il primo del gruppo risponde alla prima domanda e piega il foglio, perché nessuno possa leggere la risposta. Il secondo risponde alla seconda domanda e torna a piegare il foglio. Così di seguito, fino ad esaurimento delle domande. Si leggono poi le risposte come un racconto. Esse possono rappresentare un totale nonsenso o incollanarsi in un embrione di storia comica. Per esempio:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Un morto</tt></p><p class="calibre_3"><tt class="calibre1">sulla torre di Pisa</tt></p><p class="calibre_3"><tt class="calibre1">faceva la calza</tt></p><p class="calibre_3"><tt class="calibre1">ha detto: quanto fa tre per tre?</tt></p><p class="calibre_3"><tt class="calibre1">la gente cantava «Va' pensiero»</tt></p><p class="calibre_3"><tt class="calibre1">è finita tre a zero.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">(Questa rima bellissima è stata effettivamente ottenuta per caso). Si leggono le risposte, si ride, e tutto finisce lì. Oppure si analizza la situazione ottenuta per ricavarne una storia.</tt></p><p class="calibre_3"><tt class="calibre1">In fondo è lo stesso che scegliersi per tema delle parole a caso. La differenza essenziale è che, in questo procedimento, si sceglie una «sintassi a caso». Invece di un «binomio fantastico», una «trama fantastica». Ognuno può vedere che con un certo esercizio, variando e complicando le domande, si possono ottenere risultati molto stimolanti.</tt></p><p class="calibre_3"><tt class="calibre1">Un famoso gioco surrealista si fa componendo un disegno a più mani. Il primo del gruppo disegna una figura, suggerisce un'immagine, traccia un segno che può avere un significato o nessuno. Il secondo prescinde, in ogni caso, da quel significato e usa il segno del primo come elemento di un'altra figura, di diverso significato. Così fa il terzo, non per completare il disegno dei primi due, ma per mutare la sua direzione, per stravolgerlo. Il risultato finale è assai spesso un disegno incomprensibile, in cui nessuna forma si fissa, ma tutte trapassano l'una nell'altra, in una specie di moto perpetuo combinatorio.</tt></p><p class="calibre_3"><tt class="calibre1">Ho visto bambini divertirsi molto a questo gioco e afferrarne rapidamente la legge. Il primo disegna, poniamo, l'ovale di un occhio. Il secondo, interpretando diversamente l'ovale, gli fa delle zampe di gallina. Il terzo fa nascere un fiore al posto della testa. Eccetera. Il prodotto finito importa meno del gioco, della lotta che si crea per dominare le forme altrui e imporre le proprie, delle sorprese e delle scoperte che avvengono ad ogni passo, in un movimento che forse Umberto Eco chiamerebbe «andirivieni del significato».</tt></p><p class="calibre_3"><tt class="calibre1">Alla fine, però, le figure possono contenere una storia. E' apparso, impremeditatamente, un personaggio insolito, un mostro, un paesaggio fantastico. A questo punto le parole possono continuare il gioco. Il movimento è di nuovo dal nonsenso al senso. Lo stimolo per l'immaginazione nasce anche in questo gioco dall'intuizione di un legame nuovo tra due elementi che il caso mette in contatto: e possono essere - per rubare ai linguisti il loro gergo - «forme dell'espressione» o «forme del contenuto», in varie articolazioni, ma il ritmo binario rimane al fondo dei loro scambi. L'impero della dialettica si estende anche sui territori dell'immaginazione.</tt></p><div class="mbp_pagebreak" id="calibre_pb_24"></div>
</body></html>
