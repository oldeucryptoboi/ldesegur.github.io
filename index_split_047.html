<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos357510" class="calibre_1"><span class="calibre2"><tt class="calibre1"><span class="bold">44. IMMAGINAZIONE, CREATIVITA', SCUOLA</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La voce "Intuition" dell'"Enciclopedia britannica" cita Kant, Spinoza e Bergson, ma non Benedetto Croce. Beh, se non è proprio come parlare di relatività senza nominare Einstein, poco ci manca. Povero don Benedetto. Avevo tanta fretta di compatirlo che ho collocato la notizia, del tutto arbitrariamente, in cima a questo capitoletto. E spero, con questa semplice operazione, di essermi acquistato il diritto di dargli l'andamento meno solenne e sistematico che sia possibile.</tt></p><p class="calibre_3"><tt class="calibre1">Sulla scorta dei dizionari filosofici e delle enciclopedie che ho sottomano, tra casa e bottega, noterò per prima cosa come le parole «immaginazione» e «fantasia» siano per lungo tempo appartenute in esclusiva alla storia della filosofia. La giovinetta psicologia ha cominciato a occuparsene solo da pochi decenni. Non c'è poi da meravigliarsi se l'"immaginazione", nelle nostre scuole, sia ancora trattata da parente povera, a tutto vantaggio dell'"attenzione" e della "memoria"; se ascoltare pazientemente e ricordare scrupolosamente costituiscano tuttora le caratteristiche dello scolaro modello; che è poi il più comodo e malleabile. Lo Scolaro Travicello, caro Giusti.</tt></p><p class="calibre_3"><tt class="calibre1">Gli antichi nelle loro lingue, da Aristotele a sant'Agostino, non disponevano di due parole per distinguere tra «immaginazione» e «fantasia» e per assegnare loro funzioni diverse: delle quali non ebbero sospetto né il Bacone né il Cartesio, con tutta la sua «clarté». Bisogna arrivare al Settecento - a Wolff - per imbattersi in una prima distinzione tra la facoltà di produrre percezioni delle cose sensibili assenti e la «facultas fingendi», che consiste nel «produrre mediante la divisione e la composizione delle immagini l'immagine di una cosa mai percepita dal senso». Su questa linea, mi racconta il mio Abbagnano, lavorarono Kant a catalogare una «immaginazione riproduttiva» e una «immaginazione produttiva», e Fichte, che di questa seconda privilegiò a dismisura le funzioni.</tt></p><p class="calibre_3"><tt class="calibre1">Ma dobbiamo a Hegel l'impianto definitivo della distinzione tra «immaginazione» e «fantasia». Entrambe sono, per lui, determinazioni dell'intelligenza: ma l'intelligenza come immaginazione è semplicemente riproduttiva; come fantasia invece, è creatrice. Così nettamente separati e gerarchizzati, i due termini servirono egregiamente a sancire una tal quale differenza razziale, quasi fisiologica, tra il poeta (l'artista) capace di fantasia creatrice, e l'uomo comune, il vil meccanico, capace solo dell'immaginazione, che gli serve a scopi meramente pratici, quali raffigurarsi il letto, quando è stanco, e la tavola, quando ha fame. La fantasia in serie A, l'immaginazione in serie B...</tt></p><p class="calibre_3"><tt class="calibre1">Accade ai filosofi di teorizzare il fatto compiuto. E in questo caso il fatto compiuto è quello che individuano Marx ed Engels nella "Ideologia tedesca" (pag. 344 dell'edizione italiana): «La concentrazione esclusiva del talento artistico in alcuni individui e il suo soffocamento nella grande massa che ad esso è connesso sono conseguenza della divisione del lavoro...»</tt></p><p class="calibre_3"><tt class="calibre1">Eccola, la colonna della società. E ad essa la teorizzazione di una differenza qualitativa tra l'uomo comune e l'artista (borghese) sta a pennello.</tt></p><p class="calibre_3"><tt class="calibre1">Oggi, né la filosofia né la psicologia riescono a vedere differenze radicali tra immaginazione e fantasia. Usare i due termini come sinonimi non è più un peccato mortale. E di ciò siano rese grazie, tra gli altri, ad Edmund Husserl, fenomenologo, e anche a Jean Paul Sartre (del quale il saggio "L'immaginazione" si può leggere anche in italiano in edizione Bompiani, e vi si trova a pag. 104 questa bella frase, che non faccio fatica a ricopiare: «L'immagine è un atto, non una cosa»).</tt></p><p class="calibre_3"><tt class="calibre1">Semmai la distinzione potrà riguardare (ne parla Elémire Zolla, nella sua "Storia del fantasticare") la «fantasia» e la «fantasticheria»: la prima, che costruisce con il reale e sul reale; la seconda, che dal reale evade a gambe levate. Però: 1) lo Zolla attribuisce alla «fantasticheria» anziché alla «fantasia» gran parte dell'arte moderna e contemporanea, ed è perciò da prendere a piccole dosi; 2) nella loro "Esperienza prelogica" (Boringhieri, Torino 1971) Edward Tauber e Maurice R. Green dimostrano che nemmeno la fantasticheria è tutta roba da buttare al gatto, in quanto essa fa appello alle fonti di solito più inaccessibili dell'esperienza interiore: una raffinatissima spia, che può essere utile.</tt></p><p class="calibre_3"><tt class="calibre1">Un buon manuale di psicologia (io uso il "Sommario" di Gardner Murphy, Boringhieri, Torino 1957, e me ne trovo bene) può dare, oggi come oggi, più informazioni sull'immaginazione di quante ne abbia date l'intera storia della filosofia fino a Benedetto Croce: dopo, ci sono stati anche Bertrand Russell ("L'analisi della mente") e John Dewey ("Come pensiamo", La Nuova Italia, Firenze 1969). Da saccheggiare con profitto "La psicologia dell'arte" del Vygotski (Editori Riuniti, Roma 1973) e "Verso una psicologia dell'arte" di Rudolf Arnheim (Einaudi, Torino 1969). Ma naturalmente, per affrontare da vicino il mondo infantile, uno si va a leggere almeno il Piaget, il Wallon e il Brunner: di questi tre, tutto quello che capita, non c'è pericolo di sbagliare. E se si staccano troppo da terra, si fa la controprova con Celestin Freinet...</tt></p><p class="calibre_3"><tt class="calibre1">A poco, purtroppo, serve la lettura del dialogo "Della invenzione", di Alessandro Manzoni. Il titolo promette bene, ma dentro è tutta una cosa alla Rosmini, dove non si trova un periodo da tenere a mente.</tt></p><p class="calibre_3"><tt class="calibre1">Un libretto tutto d'oro e d'argento, invece, è "Immaginazione e creatività nell'età infantile", di L. S. Vygotski k Editori Riuniti, Roma 1972) che ai miei occhi, per quanto vecchiotto, ha due grandi pregi: "primo", descrive con chiarezza e semplicità l'immaginazione come modo di operare della mente umana; "secondo", riconosce a tutti gli uomini - e non a pochi privilegiati (gli artisti) o a pochi selezionati (a mezzo test, dietro finanziamento di qualche Foundation) - una comune attitudine alla creatività, rispetto alla quale le differenze si rivelano per lo più un prodotto di fattori sociali e culturali.</tt></p><p class="calibre_3"><tt class="calibre1">La funzione creatrice dell'immaginazione appartiene all'uomo comune, allo scienziato, al tecnico; è essenziale alle scoperte scientifiche come alla nascita dell'opera d'arte; è addirittura condizione necessaria della vita quotidiana...</tt></p><p class="calibre_3"><tt class="calibre1">Germi di immaginazione creativa, incalza il Vygotski, si manifestano nei giochi degli animali: tanto più essi si manifestano nella vita infantile. Il gioco non è un semplice ricordo di impressioni vissute, ma una rielaborazione creatrice di quelle, un processo attraverso il quale il bambino combina tra loro i dati dell'esperienza per costruire una nuova realtà, rispondente alle sue curiosità e ai suoi bisogni. Ma appunto perché l'immaginazione costruisce solo con materiali presi dalla realtà (e perciò nell'adulto può costruire più in grande) bisogna che il bambino, per nutrire la sua immaginazione e applicarla a compiti adeguati, che ne rafforzino le strutture e ne allarghino gli orizzonti, possa crescere in un ambiente ricco di impulsi e di stimoli, in ogni direzione.</tt></p><p class="calibre_3"><tt class="calibre1">La presente «grammatica della fantasia» - questo mi sembra il luogo per chiarirlo definitivamente - non è né una teoria dell'immaginazione infantile (ci vorrebbe altro...) né una raccolta di ricette, un Artusi delle storie, ma, ritengo, una proposta da mettere accanto a tutte le altre che tendono ad arricchire di stimoli l'ambiente (casa o scuola, non importa) in cui il bambino cresce.</tt></p><p class="calibre_3"><tt class="calibre1">La mente è una sola. La sua creatività va coltivata in tutte le direzioni. Le fiabe (ascoltate o inventate) non sono «tutto» quel che serve al bambino. Il libero uso di tutte le possibilità della lingua non rappresenta che una delle direzioni in cui egli può espandersi. Ma «tout se tient», come dicono i francesi. L'immaginazione del bambino, stimolata a inventare parole, applicherà i suoi strumenti su tutti i tratti dell'esperienza che sfideranno il suo intervento creativo. Le fiabe servono alla matematica come la matematica serve alle fiabe. Servono alla poesia, alla musica, all'utopia, all'impegno politico: insomma, all'uomo intero, e non solo al fantasficatore. Servono proprio perché, in apparenza, non servono a niente: come la poesia e la musica, come il teatro o lo sport (se non diventano un affare).</tt></p><p class="calibre_3"><tt class="calibre1">Servono all'uomo completo. Se una società basata sul mito della produttività (e sulla realtà del profitto) ha bisogno di uomini a metà - fedeli esecutori, diligenti riproduttori, docili strumenti senza volontà - vuol dire che è fatta male e che bisogna cambiarla. Per cambiarla, occorrono uomini creativi, che sappiano usare la loro immaginazione.</tt></p><p class="calibre_3"><tt class="calibre1">Di uomini creativi, s'intende, va in cerca anche questa società, per i suoi fini. Scrive candidamente il Cropley, nel suo libro "La creatività", che lo studio del pensiero divergente si colloca nel quadro della «utilizzazione massima di tutte le risorse intellettuali dei popoli», ed è essenziale «per mantenere le proprie posizioni nel mondo». Grazie tante: «cercansi persone creative» perché il mondo resti com'è. Nossignore: sviluppiamo invece la creatività di tutti, perché il mondo cambi.</tt></p><p class="calibre_3"><tt class="calibre1">Su questa «creatività» bisogna dunque saperne di più. Un buon chiarimento al concetto - dopo aver consultato, con utilità, "L'immaginazione creatrice" di T. Ribot - si può trovare nel già citato libro di Marta Fattori "Educazione e creatività", in cui sono illustrate, commentate e dov'era il caso, criticate nei loro limiti, recenti ricerche americane (che sono comunque le prime vere ricerche sull'argomento; e non si dica che questo dipende solo dal fatto che gli americani sono più ricchi degli altri: in tante cose sono anche più attenti e più pronti. E sanno lavorate bene).</tt></p><p class="calibre_3"><tt class="calibre1">«Creatività» è sinonimo di «pensiero divergente», cioè capace di rompere continuamente gli schemi del l'esperienza. E' «creativa» una mente sempre al lavoro sempre a far domande, a scoprire problemi dove gli altri trovano risposte soddisfacenti, a suo agio nelle situazioni fluide nelle quali gli altri fiutano solo pericoli, capace di giudizi autonomi e indipendenti (anche dal padre, dal Professore e dalla società), che rifiuta il codificato, che rimanipola oggetti e concetti senza lasciarsi inibire dai conformismi. Tutte queste qualità si manifestano nel processo creativo. E questo processo - udite! udite! - ha un carattere giocoso: sempre: anche se sono in ballo le «matematiche severe»... (E qui bisogna ricordare assolutamente che la stessa cosa dice il mio amico professor Vittorio Checcucci, dell'Università di Pisa, nel suo opuscolo "Creatività e matematica", edito da Alfredo Nesi nei suoi «Quaderni di Corea»; la dice e la dimostra, con fior di sperimentazioni sui giochi matematici a mezzo di calcolatori elettronici).</tt></p><p class="calibre_3"><tt class="calibre1">Anche Marta Fattori ci dice, in ultima analisi, che tutti possono essere «creativi», a patto di non vivere in una società repressiva, in una famiglia repressiva, in una scuola repressiva... E' possibile una educazione alla «creatività».</tt></p><p class="calibre_3"><tt class="calibre1">A queste conclusioni si riallacciano gli insegnanti del Movimento di Cooperazione Educativa in un quaderno intitolato "La creatività nell'espressione", in cui espongono certe loro ricerche e che, nell'insieme, mi sembra compilato all'insegna di un motto inespresso: «organizziamo una scuola tale da favorire il sorgere e lo sviluppo in tutti i ragazzi di quelle qualità e tendenze che sono state indicate come caratteristiche dei tipi 'creativi'».</tt></p><p class="calibre_3"><tt class="calibre1">Particolarmente importante mi sembra la conquista che essi fanno - e non la fa una persona, ma un movimento militante, il più avanzato della scuola italiana - quando, nel dire «creatività», vogliono parlare di tutta la scuola, e non solo di determinate «materie».</tt></p><p class="calibre_3"><tt class="calibre1">Cito:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Nel passato si parlava di creatività in riferimento quasi sempre alle cosiddette attività espressive ed al gioco, quasi in contrapposizione con altre esperienze, quali la concettualizzazione matematico-scientifica, l'indagine d'ambiente, la ricerca storico-geografica... Il fatto che persino le persone più impegnate e ben disposte releghino di fatto il ruolo della creatività ai momenti di minor impegno è forse la prova migliore che il sistema disumano nel quale viviamo pone come uno dei suoi principali obiettivi la repressione delle potenzialità creative dell'umanità...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Cito ancora:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«... la formazione matematica non deve correre sul binario forzato dell'abilità tecnica e dell'efficienza, ma deve partire dal riconoscimento che la concettualizzazione è una funzione libera e creativa della nostra mente... Perfino parlando degli spazi educativi si constatò che la caratteristica fondamentale di un luogo scolastico dovrebbe essere quella della sua trasformabilità, cioè della possibilità da parte dell'utente di assumere nei suoi confronti un atteggiamento non più di accettazione passiva, bensì di intervento attivo e creativo sul suo stesso modo di essere...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Noterò, per fare un passo indietro (può essere elegante, di tanto in tanto, farne uno o due) come negli usi che qui vengono fatti dei termini «creativo», «creatività», non si sentono più nemmeno gli echi di antichi e recenti tentativi, anche lodevoli ma unilaterali, di dare all'attività educativa un senso e un carattere diversi da quelli che le istituzioni scolastiche sono venute assumendo, in conformità del ruolo sociale che accettavano.</tt></p><p class="calibre_3"><tt class="calibre1">Schiller - "tanto nomini"... non dico altro - fu il primo a parlare di una «educazione estetica» (si vedano le sue "Lettere sull'educazione estetica dell'uomo", in edizione italiana presso Armando, Roma 1971). «L'uomo - scriveva il gran Federico - gioca unicamente quando è uomo nel senso pieno della parola, ed è pienamente uomo unicamente quando gioca». Da un'affermazione tanto decisa egli partiva per giungere addirittura all'idea di uno «Stato estetico», al quale riservava il compito di «dare la libertà attraverso la libertà». Sarà stata un'idea sbagliata, ma intanto noi, purtroppo, abbiamo avuto lo «Stato etico»: e c'è costato sangue e lacrime.</tt></p><p class="calibre_3"><tt class="calibre1">Per trovare idee altrettanto radicali in una direzione analoga bisogna fare un salto di quasi duecent'anni, fino a Herbert Read e al suo famoso "Educare con l'arte". La sua tesi centrale è che l'attività artistica, ed essa sola, può realizzare e sviluppare nel bambino un modo di esperienza integrale. Egli intuisce che per sviluppare il pensiero logico non c'è bisogno di sacrificare l'immaginazione: anzi. E sicuramente il suo lavoro non è stato senza una larga influenza nel campo della conoscenza e della valorizzazione del disegno infantile.</tt></p><p class="calibre_3"><tt class="calibre1">Il suo torto, a parlarne da posteri, è quello di aver parlato di immaginazione solo in funzione dell'arte. Allora meglio di lui ha visto Dewey quando ha scritto:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«La funzione propria dell'immaginazione è la visione di realtà e possibilità che non possono mostrarsi nelle normali condizioni della percezione sensibile. La sua mira è di penetrare chiaramente nel remoto, nell'assente, nell'oscuro. Non solo la storia la letteratura, la geografia, i principi delle scienze, ma anche la geometria e l'aritmetica contengono una quantità di argomenti su cui deve operare l'immaginazione se devono essere compresi...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">E qui interrompo la citazione perché dopo non è più così bella, ed è un peccato.</tt></p><p class="calibre_3"><tt class="calibre1">La creatività al primo posto. E il maestro?</tt></p><p class="calibre_3"><tt class="calibre1">Il maestro - rispondono quelli del Movimento di Cooperazione Educativa - si trasforma in un «animatore».</tt></p><p class="calibre_3"><tt class="calibre1">In un promotore di creatività. Non è più colui che trasmette un sapere bell'e confezionato, un boccone al giorno; un domatore di puledri; un ammaestratore di foche.</tt></p><p class="calibre_3"><tt class="calibre1">E' un adulto che sta con i ragazzi per esprimere il meglio di se stesso, per sviluppare anche in se stesso gli abiti della creazione, dell'immaginazione, dell'impegno costruttivo in una serie di attività che vanno ormai considerate alla pari: quelle di produzione pittorica, plastica, drammatica, musicale, affettiva, morale (valori, norme di convivenza), conoscitiva (scientifica, linguistica, sociologica) tecnico-costruttiva, ludica, «nessuna delle quali sia intesa come trattenimento o svago al confronto di altre ritenute più dignitose».</tt></p><p class="calibre_3"><tt class="calibre1">Nessuna gerarchia di materie. E, al fondo, una materia unica: la realtà, affrontata da tutti i punti di vista, a cominciare dalla realtà prima, la comunità scolastica, lo stare insieme, il modo di stare e di lavorare insieme. In una scuola del genere il ragazzo non sta più come un «consumatore» di cultura e di valori, ma come un creatore e produttore, di valori e di cultura.</tt></p><p class="calibre_3"><tt class="calibre1">Non sono parole: sono riflessioni che nascono da una pratica di vita scolastica, da una lotta politico-culturale, da un impegno e da una sperimentazione di anni. Non sono ricette: sono la conquista di una posizione nuova, di un ruolo diverso. E si capisce che, a questo punto, infiniti problemi cascano addosso a questi insegnanti, chiedendo di essere risolti da capo. Ma tra una scuola morta e una scuola viva la discriminante più autentica è proprio questa: la scuola per «consumatori» è morta, e fingere che sia viva non ne allontana la putrefazione (che è sotto gli occhi di tutti); una scuola viva e nuova può essere solo una scuola per «creatori». E' come dire che non vi si può stare da «scolari» o da «insegnanti», ma da uomini interi. «La tendenza verso uno sviluppo onnilaterale dell'individuo - direbbe Marx ("Miseria della filosofia") - comincia a farsi sentire...»</tt></p><p class="calibre_3"><tt class="calibre1">E' vero che lui diceva «comincia» tanti mai anni fa... A vedere per primi le cose, si può passare per sognatori, perché il tempo della storia non è mai quello dell'individuo e le cose non maturano a stagioni fisse, come le pesche. Marx non era un fantasticatore, ma aveva una fortissima immaginazione.</tt></p><p class="calibre_3"><tt class="calibre1">E non nego che ce ne voglia una buona dose anche oggi, di immaginazione, per vedere oltre la scuola com'è, per figurarsi il crollo delle sue mura di «riformatorio a ore».</tt></p><p class="calibre_3"><tt class="calibre1">Ma ce ne vuole anche per credere che il mondo possa continuare e diventare più umano. E' di moda l'Apocalisse. Le classi che vedono tramontare il loro dominio vivono questo tramonto in chiave di catastrofe universale, leggendo nelle carte ecologiche come nell'Anno Mille gli astrologi leggevano nelle stelle.</tt></p><p class="calibre_3"><tt class="calibre1">I vecchi sono egocentrici. Lo aveva già capito benissimo Giacomo Leopardi, pessimista dagli occhi aperti e dal cervello sveglio, ricopiando e commentando nel suo Zibaldone una domenica del 1827, una lettera già antica ai tempi suoi, e già dedicata alla lamentela che «le stagioni non sono più quelle d'una volta».</tt></p><p class="calibre_3"><tt class="calibre1">Ma si legga:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«"Egli è pur certo che l'ordine antico delle stagioni par che vada pervertendosi. Qui in Italia è voce e querela comune che i mezzi tempi non vi son più, e in questo smarrimento di confini, non vi è dubbio che il freddo acquista terreno. Io ho udito dire a mio padre che in sua gioventù a Roma, la mattina di Pasqua di Resurrezione ognuno si rivestiva da state. Adesso chi non ha bisogno d'impegnar la camiciuola, vi so dire che si guarda bene di non alleggerirsi della minima cosa di quelle ch'ei portava nel cuor dell'inverno" Magalotti, "Lettere familiari", parte prima, lettera 28, "Belmonte, 9 febbraio 1683" (cento e quarantaquattr'anni fa!) Se i sostenitori del raffreddamento progressivo ed ancor durante del globo, se il bravo dottor Paoli (nelle sue belle e dottissime Ricerche sul moto molecolare dei solidi) non avessero avuto e avessero da assegnare altre prove di questa loro opinione, che la testimonianza dei nostri vecchi, i quali affermano la stessissima cosa che quella del Magalotti, allegando la stessa pretesa usanza e fissandola allo stesso tempo dell'anno; si può veder da questo passo che non farebbero grand'effetto con questo argomento. Il vecchio laudator temporis acti se puero, non contento delle cose umane, vuol che anche le naturali fossero migliori nella sua fanciullezza e gioventù, che dipoi. La ragione è chiara, cioè che tali gli parevano allora; che il freddo lo noiava e gli si faceva sentire infinitamente meno eccetera eccetera.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Con un po' di esercizio, è possibile prendere lezioni di ottimismo anche da Giacomo Leopardi.</tt></p><div class="mbp_pagebreak" id="calibre_pb_92"></div>
</body></html>
