<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos87365" class="calibre_1"><span class="calibre2"><tt class="calibre1"><span class="bold">11. UTILITA' DI GIOSUE' CARDUCCI</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Dobbiamo ai surrealisti anche la tecnica del «trattamento» di un verso dato, per l'esplorazione di tutte le sue possibilità lungo la catena sonora, quella delle analogie o quella dei significati, alla ricerca di un tema fantastico.</tt></p><p class="calibre_3"><tt class="calibre1">Partiamo dal noto verso carducciano:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Sette paia di scarpe ho consumate.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Cerchiamo di riscriverlo, per così dire, a occhi chiusi, sbagliandolo quanto basta, risillabandolo senza rispetto, come se si trattasse di una qualunque accozzaglia di suoni in attesa di una nuova forma e otteniamo, per esempio:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Sette appaiate carpe scostumate.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">oppure:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Se ti parlo di scope oh che sudate.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Dopo una decina di minuti, trattando ogni successivo verso come una miniera da cui cavare nuovi oggetti poetici, potremmo arrivare a una filastrocca come questa:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Sette paia di scarpe ho consumate</tt></p><p class="calibre_3"><tt class="calibre1">sette paia di scope</tt></p><p class="calibre_3"><tt class="calibre1">sette sciarpe una trota</tt></p><p class="calibre_3"><tt class="calibre1">una torta di mota</tt></p><p class="calibre_3"><tt class="calibre1">una muta di Portici</tt></p><p class="calibre_3"><tt class="calibre1">una multa sette multe...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">L'utilità dell'esercizio è quella di un allenamento dell'immaginazione a deragliare dai binari troppo consueti del significato, a tener d'occhio i lampi, anche minimi, che da ogni parola, anche la più banale, possono scoppiare in tutte le direzioni. Gli effetti di parodia contribuiscono al suo carattere di gioco. La filastrocca, per caso, può trovare un suo ritmo e chiudersi in una sua completezza.</tt></p><p class="calibre_3"><tt class="calibre1">Ma qua e là può apparire, evocato dal caso, un personaggio interessante. Il verso «una multa sette multe», mi sbaglierò, ma allude a un tale che fa collezione di multe. Vuole battere il record mondiale delle contravvenzioni. Gira il mondo per raccogliere foglietti firmati, in tutte le lingue, dai vigili dei cinque continenti: per sosta vietata a Londra, per intralcio al traffico a Buenos Ayres, per aver gettato bucce di banana sul marciapiede a Mosca, eccetera. Mi sembra una buona storia.</tt></p><p class="calibre_3"><tt class="calibre1">Ripartiamo da un altro verso carducciano:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Verdun vile città di confettieri...</tt></p><p class="calibre_3"><tt class="calibre1">città di confetture e di confetti</tt></p><p class="calibre_3"><tt class="calibre1">di confezioni e di sorbetti</tt></p><p class="calibre_3"><tt class="calibre1">di prefetture e di prefetti...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Qui mi fermo. «Confetti» e «prefetti» mi hanno regalato un «binomio fantastico» in rima, che mi sembra adatto per costruire una filastrocca.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Il signor Confetto</tt></p><p class="calibre_3"><tt class="calibre1">sta nella confettura,</tt></p><p class="calibre_3"><tt class="calibre1">col signor Viceconfetto,</tt></p><p class="calibre_3"><tt class="calibre1">la signora Confettessa,</tt></p><p class="calibre_3"><tt class="calibre1">il capo di gabinetto...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">(Eccetera. Ma ho idea che alla fine la filastrocca potrebbe rivelarsi una parabola contro l'istituto prefettizio, che la Costituzione vorrebbe abolito da tempo, se alla fine interviene un altro personaggio che osserva ben bene il signor Confetto e decide: «Io me lo mangio»).</tt></p><p class="calibre_3"><tt class="calibre1">Un terzo esempio, ancora con un famoso verso del professor Carducci:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«... rinverdì tutto or ora».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">che ci dà, di primo acchito, uno stupendo:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«... venerdì tutto odora...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Qui la storia non è semplicemente suggerita, ma addirittura imposta: quel «venerdì» si tira dietro tutti i giorni della settimana, quell'«odora» avanza con un seguito di profumi d'ogni sorta. Basta coniugare giorni e profumi ed ecco la novella di un'elegante signora che cambia profumo tutti i giorni... Ha il profumo del lunedì, quello del mercoledì, quello del sabato... La gente sa sempre che giorno è dal profumo che si sente nel supermercato dove la signora compra i surgelati. Gelsomino? E' venerdì. Pesce. Violetta di Parma? E' sabato. Trippa.</tt></p><p class="calibre_3"><tt class="calibre1">Succede però che si stabilisce in paese un'altra elegante signora, che segue un diverso calendario di profumi. Per lei la violetta di Parma va di venerdì, non di sabato. La gente comincia a confondere giorni e profumi. Ne seguono disguidi, lotte di fazione, caos. Alla lunga la storia si rivela una nuova versione del mito della torre di Babele. Ma forse, a guardarla bene, contiene un sacco di altri significati.</tt></p><p class="calibre_3"><tt class="calibre1">Da questi esempi mi sembra confermata la permanente utilità di Giosuè Carducci. Ma dovrebbe risultar chiaro che questa tecnica del nonsenso si ricollega direttamente a un gioco che tutti i bambini fanno e che consiste appunto nell'usare le parole come un giocattolo. Ha dunque una motivazione psicologica, che va al di là della grammatica della fantasia.</tt></p><div class="mbp_pagebreak" id="calibre_pb_26"></div>
</body></html>
