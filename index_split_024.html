<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos139330" class="calibre_1"><span class="calibre2"><tt class="calibre1"><span class="bold">21. FIABE A RICALCO</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Il gioco ha preso come suo oggetto, fin qui, le vecchie fiabe nominandole apertamente, adottando i loro personaggi senza sottoporli a nuovo battesimo, anche se non senza interessanti rovesciamenti e stravolgimenti. Si sono rimescolati i loro temi, si è sfruttata la forza d'inerzia delle loro vicende senza distoglierle dal loro ambiente natio.</tt></p><p class="calibre_3"><tt class="calibre1">Un gioco più complesso è quello del ricalco con cui si ottiene da una vecchia fiaba una fiaba nuova, in varie gradazioni di riconoscibilità, o con totale trasferimento su terreno straniero. Il procedimento ha precedenti illustri tra i quali, illustrissimo, il ricalco joyciano dell'"Odissea". Ma non è difficile riconoscere il ricalco di un mito greco nelle "Gomme" di Robbe-Grillet e a ben cercare si potrebbe anche ritrovare il disegno di un racconto biblico nella trama di qualche racconto di Moravia. Questi esempi, ovviamente, non hanno nulla a che fare con le infinite trame romanzesche rampollate l'una dall'altra per semplice mutamento di nomi e trasposizione di calendario.</tt></p><p class="calibre_3"><tt class="calibre1">L'"Odissea" serve a Joyce solo come un complesso sistema di coordinate fantastiche: una rete in cui far incappare la realtà della sua Dublino, e insieme un sistema di specchi deformanti che di quella realtà rivelano spessori che sfuggono all'occhio nudo. Ridotto a gioco, il procedimento non perde nulla della sua nobiltà e della sua capacità di eccitazione.</tt></p><p class="calibre_3"><tt class="calibre1">Si riduce una fiaba nota alla pura trama della sua vicenda e delle sue relazioni interne:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Cenerentola vive con la matrigna e le sorellastre. Esse si recano a un gran ballo, lasciandola sola a casa. Per intervento di una fata, essa pure va a ballare. E principe si innamora di lei. Eccetera.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La seconda operazione consiste nel ridurre ulteriormente la trama a una pura espressione astratta:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«A vive in casa di B, stando con B in un rapporto diverso da C e D che pure convivono. Mentre B, C e D si recano a E, dove si svolge un avvenimento F, A rimane sola (o solo, non importa il sesso). Però grazie all'intervento di G anche A può recarsi a E, dove produce un effetto straordinario su H, Eccetera.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Diamo ora all'espressione astratta una nuova interpretazione e possiamo ottenere, per esempio, questo schema:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Delfina è la parente povera della signora Notabilis, proprietaria di una tintoria a Modena e madre di due smorfiosette liceali. Mentre la signora e le figliole vanno in crociera su Marte, dove si svolge una grande festa intergalattica, Delfina resta in tintoria a stirare l'abito da sera della contessa Qualunquis. Lo indossa, fantasticando. Esce nella strada e sale, senza riflettere, sull'astronave Fata Seconda... proprio quella con cui la signora Qualunquis vola alla festa marziana, con Delfina passeggera clandestina, Al ballo, il Presidente della Repubblica di Marte nota Delfina e balla con lei. Eccetera.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">In questo esempio, la seconda operazione - l'astrazione di una formula dalla fiaba data - appare quasi superflua, tanto la nuova trama ricalca da presso la prima, introducendo semplici varianti. Quasi superflua, ma non del tutto, perché in ogni caso è servita a creare un certo distacco dalla fiaba, a predisporne la manovrabilità.</tt></p><p class="calibre_3"><tt class="calibre1">Se cerchiamo, una volta ottenuta la formula, di dimenticare il più possibile la fiaba originaria, possiamo approdare a questo suggerimento:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Il ragazzo Carlo è lo stalliere del conte Cenerentolis, padre di Guido e Anna. Il conte e i suoi figlioli decidono, per le vacanze, di fare il giro del mondo con il loro yacht. Carlo, con l'aiuto del mozzo di bordo, sale clandestinamente sullo yacht. Segue un naufragio su un'isola selvaggia dove Carlo si rivela prezioso grazie a un accendino a gas che egli regala allo stregone degli indigeni. Carlo viene venerato come un dio del fuoco, eccetera.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">E con ciò siamo abbastanza lontani dalla Cenerentola originaria che entra nella nuova storia in profondità, come un tessuto segreto, per vivere nelle sue viscere e ispirare di lì svolgimenti impensati. Provare per credere, come si diceva una volta sulle pubbliche piazze.</tt></p><p class="calibre_3"><tt class="calibre1">Un altro esempio:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Nino e Rita sono due fratellini, si perdono nel bosco, una strega li accoglie in casa progettando di cuocerli nel suo forno...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ricaviamo dalla trama l'espressione:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«A e B si perdono nel luogo C, sono accolti da D in un luogo E, dove esiste anche un forno F...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ed ecco la nuova trama:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Due fratellini (probabilmente figli di meridionali emigrati al Nord) sono stati abbandonati nel Duomo di Milano dal padre, disperato perché non può nutrirli e che intende così affidarli alla carità pubblica. Essi si aggirano spaventati per la città. Di notte si rifugiano in un cortile, si addormentano in un mucchio di casse vuote. Sono scoperti da un fornaio, uscito per un motivo futile: ricoverati al caldo, presso il forno...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Se mi domando a che punto dell'esercizio è scoccata la scintilla, si è messa in moto l'energia necessaria a provocare la nuova storia, posso rispondere facilmente che è stata la parola «forno». Credo d'averlo già detto: sono figlio d'un fornaio. Prestino e commestibili. La parola «forno» vuol dire, per me, uno stanzone ingombro di sacchi, con un'impastatrice meccanica sulla sinistra, e di fronte le mattonelle bianche del forno, la sua bocca che si apre e chiude, mio padre che impasta, modella, inforna, sforna. Per me e per mio fratello, che ne eravamo ghiotti, egli curava ogni giorno in special modo una dozzina di panini di semola doppio zero, che dovevano essere molto abbrustoliti.</tt></p><p class="calibre_3"><tt class="calibre1">L'ultima immagine che conservo di mio padre è quella di un uomo che tenta invano di scaldarsi la schiena contro il suo forno. E' fradicio e trema. E' uscito sotto il temporale per aiutare un gattino rimasto isolato tra le pozzanghere. Morirà dopo sette giorni, di bronco-polmonite. A quei tempi non c'era la penicillina.</tt></p><p class="calibre_3"><tt class="calibre1">So di essere stato accompagnato a vederlo più tardi, morto, sul suo letto, con le mani in croce. Ricordo le mani ma non il volto. E anche dell'uomo che si scalda contro le mattonelle tiepide non ricordo il volto, ma le braccia: si abbruciacchiava i peli con un giornale acceso, perché non finissero nella pasta del pane. Il giornale era «La gazzetta del popolo». Questo lo so di preciso, perché aveva una pagina per i bambini. Era il 1929.</tt></p><p class="calibre_3"><tt class="calibre1">La parola «forno» ha pescato nella mia memoria e ne è risalita con un colore affettuoso e triste. Questo colore ha presieduto, poi, alla nascita degli altri accostamenti: tra i bambini abbandonati della fiaba vecchia e quelli della nuova, tra gli alberi del bosco e le colonne del Duomo di Milano. Il resto è deduzione (fantastica, non logica).</tt></p><p class="calibre_3"><tt class="calibre1">La storia avrà un finale imprevedibile, perché il fornaio nel forno ci cuoce il pane, non i bambini. Altrettanto imprevedibilmente, essa ci avrà invitati a guardare la grande città industriale dal basso, con gli occhi di due bambini sperduti; a scoprire nel gioco dell'immaginazione la realtà di un dramma sociale. Il mondo d'oggi sarà entrato con tutta la sua violenza nel nostro calco astratto: A, B, C, D... Ci saremo ritrovati sulla terra, nel cuore della terra. E nel calco saranno precipitati contenuti politici e ideologici di un certo segno, perché io sono io, non una dama di San Vincenzo. Tutto questo accade inevitabilmente. E quando accade, produce immagini e segni che vanno a loro volta indagati, interpretati.</tt></p><p class="calibre_3"><tt class="calibre1">A persone diverse, il «ricalco» offrirà strade diverse, che porteranno - se è il caso - a diversi «messaggi». Ma non siamo partiti dal «messaggio»: esso si è presentato da solo, come un involontario punto d'arrivo.</tt></p><p class="calibre_3"><tt class="calibre1">Il momento essenziale del «ricalco» è l'analisi della fiaba data. Operazione che è insieme analitica e sintetica e va dal concreto all'astratto e di qui torna al concreto.</tt></p><p class="calibre_3"><tt class="calibre1">La possibilità di un'operazione del genere nasce dalla natura stessa della fiaba: dalla sua struttura, fortemente caratterizzata dalla presenza, dal ritorno, dalla ripetizione di certi elementi compositivi che possiamo anche chiamare «temi». Ma Vladimir Propp li ha chiamati «funzioni». Ed è a Propp che deve far capo, ora, il nostro gioco, per acquistare consapevolezza di se stesso e per fabbricarsi nuovi strumenti.</tt></p><div class="mbp_pagebreak" id="calibre_pb_46"></div>
</body></html>
