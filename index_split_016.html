<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos103380" class="calibre_1"><span class="calibre2"><tt class="calibre1"><span class="bold">13. COSTRUZIONE DI UN INDOVINELLO</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La costruzione di un indovinello è un esercizio di logica o di immaginazione? Probabilmente tutte e due le cose insieme. Ricaveremo la regola dell'esercizio dall'analisi di un indovinello popolare tra i più semplici, quello che dice, o almeno diceva una volta, quando usavano i pozzi: «Scende ridendo e sale piangendo» (la secchia).</tt></p><p class="calibre_3"><tt class="calibre1">Alla base della definizione ermetica c'è un processo di «straniamento» dell'oggetto, che viene separato dal suo significato e dal suo contesto abituali e descritto semplicemente come un oggetto che scende e sale.</tt></p><p class="calibre_3"><tt class="calibre1">Nella descrizione, però, s'insinua un lavoro di associazione e comparazione che si esercita non più sulla totalità dell'oggetto, ma su una delle sue caratteristiche, quella sonora. La secchia cigola... Il rumore del cigolio è diverso quando la secchia scende da quando sale...</tt></p><p class="calibre_3"><tt class="calibre1">La chiave della nuova definizione sta nella metafora che suggerisce il verbo «piangere». Quando risale, la secchia dondola, l'acqua sgocciola... La secchia «piange»... «Risale piangendo». Ed è da questa metafora che nasce, per opposizione, la prima: «scende ridendo». Ora la doppia metafora è pronta per rappresentare l'oggetto nascondendolo e promuovendolo da utensile, banale e quotidiano a oggetto misterioso, che sfida l'immaginazione.</tt></p><p class="calibre_3"><tt class="calibre1">L'analisi ci offre dunque questa sequenza: «straniamento-associazione-metafora». Sono i tre passaggi obbligati per arrivare a formulare l'indovinello. Possiamo provare il funzionamento della regola con un oggetto qualunque. Per esempio una penna (che oggi sarà più facilmente una biro, anziché una stilografica).</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Prima operazione": straniamento. Dobbiamo definire la penna come se la vedessimo per la prima volta. E' un bastoncello per lo più di plastica, in forma di cilindro o di parallelepipedo a più facce, terminante con una punta conica che ha la caratteristica, se la si strofina su una superficie chiara, di lasciare un segno ben visibile. (La definizione è scheletrica e approssimativa. Per definizioni più esaurienti rivolgersi ai romanzieri della «école du regard»).</tt></p><p class="calibre_3"><tt class="calibre1">"Seconda operazione": associazione e comparazione. La «superficie chiara» della definizione si presta ad aperture, per via d'immagini, ad altri significati. Il foglio di carta bianca può diventare qualsiasi altra superficie bianca, da un muro a un campo di neve. Per analogia, quello che su un foglio bianco è un «segno nero», su un «campo bianco» può diventare un «sentiero nero».</tt></p><p class="calibre_3"><tt class="calibre1">"Terza operazione": la metafora finale. Siamo pronti ora per una definizione metaforica della penna: «è qualcosa che traccia un sentiero nero su un campo bianco».</tt></p><p class="calibre_3"><tt class="calibre1">Una "quarta operazione" - non indispensabile - consiste nel dare una certa forma attraente in sé alla definizione misteriosa. Molto spesso gli indovinelli la formulano in versi. Nel nostro caso è facile:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Su un campo bianco bianco</tt></p><p class="calibre_3"><tt class="calibre1">traccia un sentiero nero.».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">E' da sottolineare l'importanza decisiva della prima operazione, che in apparenza è solo preparatoria. In realtà, lo straniamento è un momento essenziale, quello che rende possibili le associazioni meno banali e permette lo scatto delle metafore più sorprendenti (che, per il solutore, saranno più cariche di una stimolante oscurità).</tt></p><p class="calibre_3"><tt class="calibre1">Perché ai bambini piacciono tanto gli indovinelli? A occhio e croce, direi, perché essi rappresentano la forma concentrata, quasi emblematica, della loro esperienza di conquista della realtà. Per un bambino il mondo è pieno di oggetti misteriosi, di avvenimenti incomprensibili, di figure indecifrabili. La loro stessa presenza nel mondo è un mistero da chiarire, un indovinello da risolvere, girandogli attorno con domande dirette o indirette. La conoscenza avviene, spesso, in forma di sorpresa.</tt></p><p class="calibre_3"><tt class="calibre1">Di qui il piacere di provare in modo disinteressato, per gioco, o quasi per allenamento, l'emozione della ricerca e della sorpresa.</tt></p><p class="calibre_3"><tt class="calibre1">Se non mi sbaglio, ha a che fare con il gusto degli indovinelli anche il gioco di nascondersi. Che però ha un diverso contenuto principale: quello di rivivere, per prova, la paura di essere abbandonato, di essere perduto. O di perdersi. Sì, è Pollicino che "gioca a perdersi" nel bosco. Essere ritrovati è come tornare al mondo, riacquistare i propri diritti, rinascere. Prima non c'ero: ora ci sono. Non c'ero più: ci sono ancora.</tt></p><p class="calibre_3"><tt class="calibre1">In queste sfide s'irrobustisce il senso di sicurezza del bambino, la sua capacità di crescere, il suo piacere di esistere e di conoscere.</tt></p><p class="calibre_3"><tt class="calibre1">Molto di più si potrebbe dire in proposito, ma ciò esulerebbe dallo scopo di questi appunti.</tt></p><div class="mbp_pagebreak" id="calibre_pb_30"></div>
</body></html>
