<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos338624" class="calibre_1"><span class="calibre2"><tt class="calibre1"><span class="bold">43. GIOCHI IN PINETA</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 10,30. Giorgio (anni sette) e Roberta (anni cinque e mezzo) escono dall'albergo nella pineta che lo circonda.</tt></p><p class="calibre_3"><tt class="calibre1">Roberta: - Cerchiamo le lucertole?</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Io, che sono in osservazione alla finestra, capisco benissimo il perché di questa proposta: Roberta acchiappa le lucertole con le mani, Giorgio invece ne prova ribrezzo. Generalmente Giorgio propone di correre, perché è più veloce. Roberta ribatte proponendo di disegnare, perché è più brava. La natura è sleale, nella sua innocenza.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Si aggirano lentamente. Più che cercare le lucertole, cercano il caso. Lo dice anche Novalis: «Giocare è sperimentare con il caso». Evitano gli spazi larghi, rimanendo dietro le cucine dell'albergo, dove la pineta è più domestica. Arrivano presso una catasta di legna.</tt></p><p class="calibre_3"><tt class="calibre1">Roberta: - Noi ci nascondevamo.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«L'imperfetto è il segnale che l'attesa è finita, il «tâtonnement» sta per prendere la forma di un gioco. Il verbo stabilisce la distanza tra il mondo preso per sé, com'è, e il mondo trasformato in simboli per il gioco.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Si nascondono, aggirano lentamente la catasta, spostano qualche pezzo di legno. Vi sono pezzi regolari, maneggevoli, segati per la cucina, cominciano a trasportarne qualcuno. Dietro la catasta c'è uno scatolone di cartone e una grossa cesta. Se ne impossessano. Giorgio passa a dirigere il gioco.»</tt></p><p class="calibre_3"><tt class="calibre1">Giorgio: - Eravamo nella giungla, a caccia di tigri.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«La pineta, che faceva parte della realtà quotidiana delle vacanze, non li interessava come tale: eccola ridotta, o promossa, a "segno" di un nuovo significato. "Quando le cose - dice Dewey - diventano segni ed acquistano la capacità rappresentativa di stare al posto di altre, il gioco si trasforma da mera esuberanza fisica in un'attività che include un fattore mentale".»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Si spostano verso un masso che emerge dal terreno. Cesta e scatolone diventano (continua l'assegnazione dei ruoli agli oggetti) due capanne. Si raccolgono legnetti per il focolare.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Il gioco si configura qui come un ordine aperto, procede scoprendo e inventando analogie. La parola "giungla" ha suggerito la parola "capanne". Ma ora interviene l'esperienza: i bambini hanno giocato tante volte alla casa, e inseriscono questo gioco in quello della giungla.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Roberta: - Noi accendevamo il fuoco.</tt></p><p class="calibre_3"><tt class="calibre1">Giorgio: - Andavamo a dormire.</tt></p><p class="calibre_3"><tt class="calibre1">Si ritirano, ciascuno nella sua «capanna». Ci restano accucciati pochi secondi.</tt></p><p class="calibre_3"><tt class="calibre1">Roberta: - Adesso era mattina, io cercavo i polli per riserva.</tt></p><p class="calibre_3"><tt class="calibre1">Giorgio: - No, i polli per cuocere il pranzo.</tt></p><p class="calibre_3"><tt class="calibre1">Si aggirano, raccattando per terra le pigne. Sono le 11,15.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Notiamo, prima di tutto, che nel gioco è passato un giorno. Il suo tempo non è quello reale, ma piuttosto un esercizio sul tempo, una ricapitolazione dell'esperienza del tempo: è sera, si va a dormire, è mattina, ci si alza. Raccogliere le pigne, in una pineta, sarebbe stata fin dal primo momento l'attività più semplice. Invece le pigne sono rimaste trascurate fino al momento in cui, estratte dal loro contesto botanico, hanno ricevuto la funzione di "polli", illuminandosi di un nuovo significato. Tramite dell'accostamento può essere stata, sull'asse della selezione verbale.. la "p" che apparenta "pigne" e "polli". L'immaginazione lavora nel gioco secondo le stesse regole di cui si serve in ogni altra attività creativa.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 11,20. Sono passati cinque minuti soli da quando hanno «dormito» e già tornano a «dormire» un'altra volta.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Una nuova interferenza: sull'asse del gioco della giungla si proietta l'altro gioco classico di fare a "papà e mamma". Questo è il significato, in parte inconsapevole, di quell'"andare a dormire".»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Giorgio: - Voglio sentire il silenzio.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Giorgio pronuncia la battuta con un'intonazione particolare: probabilmente quella della sua maestra quando, a scuola, ordina «il gioco del silenzio». Si noti il continuo andirivieni tra livello dell'esperienza e livello dell'invenzione.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Roberta: - Chicchirichì! Ora ci svegliavamo.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Allo spunto di drammatizzazione offerto da Giorgio, che «ha fatto la maestra», la bambina risponde "facendo il galletto". Nelle due battute i bambini hanno trasformato se stessi in "segni", Giorgio della maestra, Roberta del gallo.</tt></p><p class="calibre_3"><tt class="calibre1">Ed è passato un secondo giorno. Perché tutto quel tempo? Forse per aumentare il distacco tra il gioco, la creazione, e il mondo delle abitudini. Per essere "più lontani"... "più dentro" nel gioco.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Giorgio: - Adesso, alla caccia!</tt></p><p class="calibre_3"><tt class="calibre1">Si alzano, vagano in silenzio per qualche attimo. Tornano verso la catasta.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 11,23. Roberta: - Io bevo una birra.</tt></p><p class="calibre_3"><tt class="calibre1">Giorgio: - Io bevo un aperitivo.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«La catasta è diventata improvvisamente un bar. Non è chiaro il perché di questa deviazione dal gioco. Forse per esaurimento del tema. Ma è più probabile che, avendo fatto colazione in fretta per uscire a giocare, i bambini sentano il bisogno di nutrirsi, almeno simbolicamente. Come cacciatori, è ovvio, hanno diritto a bevande che per loro sono abitualmente proibite.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Giorgio ha una cintura con due pistole. Ne toglie una e l'offre a Roberta. All'inizio del gioco non aveva pensato di farlo, e Roberta era troppo orgogliosa per chiedere. Ora, dopo che hanno dormito due volte insieme, l'offerta ha il significato di una dichiarazione: è Giorgio che dichiara Roberta sua pari nel gioco. Soltanto questo?...</tt></p><p class="calibre_3"><tt class="calibre1">Roberta (puntandosi la pistola alla testa): io mi suicidavo.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Tutto ciò dura pochi secondi, come in un fulmineo dramma d'amore. Su questo punto bisognerebbe veramente sentire lo psicologo.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Roberta: - Diventavo una mummia e tu scappavi.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«La mummia, per quel che mi consta, è un ricordo televisivo.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 11,25. Riportano i legni alla catasta, come se avessero finito di giocare. Giorgio è il tipo di bambino cui è stato insegnato a «rimettere le cose a posto». Nel nuovo lavoro compare subito un ritmo: Giorgio raccoglie i pezzi di legno, Roberta li getta sulla catasta.</tt></p><p class="calibre_3"><tt class="calibre1">Roberta: - Io li gettavo.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Questo uso dell'imperfetto indica che anche l'azione di raccogliere e rimettere i pezzi di legno sulla catasta è stata trasformata in gioco, in "segno" di se stessa. "Io li getto" sarebbe lavoro, fatica: "io li gettavo" è l'assunzione di un ruolo.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 11,35- Vicino alla catasta c'è una basculla. I bambini stanno giocando a pesarsi. Non ci riescono. Interviene la nonna di Giorgio come «esperta», poi se ne va.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 1140. Roberta si siede nello scatolone e propone di «fare i pagliacci». Finge di cadere, si rotola. Giorgio non accetta la proposta e dice invece: - Facciamo lo scivolo.</tt></p><p class="calibre_3"><tt class="calibre1">Accostano lo scatolone al masso, ottengono uno «scivolo» rudimentale su cui si lasciano cadere diverse volte.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 11,43. Lo scatolone è diventato una barca. Vi stanno tutti e due insieme. Navigano tra la catasta e il masso.</tt></p><p class="calibre_3"><tt class="calibre1">Giorgio: - Qui c'è un'isoletta. Sbarchiamo. Dobbiamo legare la barca, altrimenti scappa.</tt></p><p class="calibre_3"><tt class="calibre1">Si arrampicano sul masso.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«E' in corso una nuova trasformazione delle cose. Il masso essendo diventato isola, ora la pineta non è più una giungla, ma un mare.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Vanno a riprendere anche la cesta, così hanno una barca per ciascuno.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 11,50. Arrivano navigando presso la basculla, che è un'altra isoletta.</tt></p><p class="calibre_3"><tt class="calibre1">Roberta: - Ora era un altro giorno.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Questa volta per passare da un giorno a un altro non hanno "dormito". E' bastata la dichiarazione. In realtà il nuovo salto nel tempo vuol sottolineare il distacco dal gioco della giungla a quello del mare.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Trascinarlo le barche cantando. Si rimettono a navigare. Lo scatolone di Giorgio si rovescia.</tt></p><p class="calibre_3"><tt class="calibre1">Roberta: - Si scatenava il mare.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«La caduta di Giorgio è stata involontaria: l'imperfetto utilizza immediatamente l'errore in modo creativo, interpretandolo nella logica del gioco.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Giorgio si rovescia più volte. Per far dimenticare una goffaggine, la moltiplica in un'esibizione pagliaccesca, Roberta ride. Giorgio ora «fa il pagliaccio», il riso di Roberta lo compensa ampiamente.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«C'è, nella sua esibizione, un elemento di corteggiamento, di «danza nuziale»?»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Giorgio: - Terra! Terra!</tt></p><p class="calibre_3"><tt class="calibre1">Roberta: - Evviva!</tt></p><p class="calibre_3"><tt class="calibre1">Sbarcano presso un pino.</tt></p><p class="calibre_3"><tt class="calibre1">Giorgio: - Pace e bene!</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Giorgio vive in una regione dove è frequente incontrare francescani alla questua. Forse anche lui ha fantasticato, qualche volta, di essere un frate. Non è possibile ricostruire l'iter di questa nuova interferenza. I frati salutano a quel modo entrando nelle case... L'arrivo presso il pino dev'essere stato, per Giorgio, qualcosa come un "arrivo a casa..." Nel gioco, come nel sogno, l'immaginazione condensa le immagini a velocità fulminea.</tt></p><p class="calibre_3"><tt class="calibre1">Si può forse anche notare che l'apparizione delle "isole" interpreta in modo conseguente la frase iniziale della mattinata: "Noi ci nascondevamo". I bambini sono ora veramente "nascosti", lontani da tutti: circondati dal mare.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 11,57. Giorgio si accorge che hanno perso le pistole. Non sanno più dove cercarle. Il minuto precedente, per loro, sprofonda in un passato che non sanno ricostruire. Dalla finestra indico loro le due pistole, le vanno a raccogliere senza meravigliarsi della mia onniscienza.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore .12, Si scambiano le navi. A Roberta tocca ora lo scatolone. Lo mette in piedi. Uno dei lati si apre come una porta. L'associazione è così invitante che la barca ridiventa casa. Ora vanno a caccia di conigli.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«I "conigli" sono le stesse pigne, che prima sono state "polli". Il gioco non le assume mai come pigne.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ore 12,05. Hanno ammassato le pigne nello scatolone.</tt></p><p class="calibre_3"><tt class="calibre1">Roberta: - Qua resterò per sempre con la mia casupola.</tt></p><p class="calibre_3"><tt class="calibre1">Giorgio: - Io mi riposo.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Il futuro e il presente dei due verbi segnano il distacco dal gioco: una specie di pausa per riposare.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Il gioco, quando riprende, appare biforcato. Giorgio spara a qualche coniglio e Roberta deve andare a raccoglierlo, ma intanto essa cerca altre cose per il suo «villino».</tt></p><p class="calibre_3"><tt class="calibre1">Roberta: - Io avevo un allevamento di pollastrelle.</tt></p><p class="calibre_3"><tt class="calibre1">Giorgio (che è tornato a navigare nella cesta): - Io venivo a trovarti perché eravamo amici.</tt></p><p class="calibre_3"><tt class="calibre1">Per pochi minuti ancora il gioco oscilla stancamente. Giorgio ne spezza il filo con decisione, andando in altalena e chiamando Roberta perché lo spinga. L'altalena li occupa, con poche variazioni, fino all'ora di colazione.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Quella che qui abbiamo accennata, come si accenna un motivo su uno strumento, senza veramente eseguirlo, è una «lettura» del gioco come «racconto in atto». Io non sono stenografo, ai tempi in cui feci quelle osservazioni dal vero (una decina d'anni fa) non possedevo un registratore, potevo solo prendere appunti su un quaderno. Quegli appunti avrei dovuto discuterli con uno psicologo, eccetera eccetera. Ma ai fini della presente microgrammatica della fantasia le pagine precedenti dovrebbero bastare a suggerire come anche sull'«asse del gioco», come in un testo libero, convergono i tributi e le sollecitazioni degli «assi» che abbiamo individuato analizzando la storia di Pierino e il pongo: quello della selezione verbale, quello dell'esperienza, quello dell'inconscio (il gioco, breve e terribile, della pistola...), quello che immette nel gioco i valori («l'ordine», nel caso di Giorgio che fa rimettere a posto i pezzi di legno sulla catasta).</tt></p><p class="calibre_3"><tt class="calibre1">Per spiegare pienamente un gioco occorrerebbe poter ricostruire passo per passo come avviene la simbolizzazione degli oggetti, come si verificano le modificazioni e trasformazioni, gli «andirivieni dei significato». A questo lavoro lo strumento psicologico, certamente prezioso, si rivela insufficiente. Non sarà la psicologia, ma semmai la linguistica, o la semiotica, a spiegarci come l'azione del gettare i legni sulla catasta, vissuta nel presente, esige il verbo all'imperfetto; come si impongano certe analogie tra un oggetto e l'altro del gioco, ora per via di forma, ora per via di significato.</tt></p><p class="calibre_3"><tt class="calibre1">Noi abbiamo molte e intelligenti «teorie» del gioco, ma non ancora una «fenomenologia» dell'immaginazione che gli dà vita.</tt></p><div class="mbp_pagebreak" id="calibre_pb_90"></div>
</body></html>
