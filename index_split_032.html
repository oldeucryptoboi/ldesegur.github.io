<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos203437" class="calibre_1"><span class="calibre2"><tt class="calibre1"><span class="bold">29. STORIE IN TAVOLA</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La madre che fingeva di infilarsi il cucchiaio nell'orecchio applicava, senza saperlo, uno dei principi essenziali della creazione artistica: «estraniava» il cucchiaio dal mondo del banale per attribuirgli un nuovo significato. Lo stesso fa il bambino quando usa una sedia per fare il treno, o fa navigare un'automobilina nella vasca da bagno in mancanza di altra imbarcazione, o assegna a un orso di pezza il ruolo di aeroplano. Proprio così Andersen di un ago, o di un ditale, faceva un personaggio avventuroso.</tt></p><p class="calibre_3"><tt class="calibre1">Storie per i piccolissimi si possono inventare animando gli oggetti che si trovano sulla tavola o sul seggiolone quando debbono mangiare. E se aggiungo qui qualche esempio, non è per insegnare alle madri a fare le madri, Dio guardi, ma perché non bisogna mai fare un'affermazione senza darne la dimostrazione. Ecco dunque un minimo di analisi:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Il cucchiaio". «Il gesto intenzionalmente sbagliato della madre ne suggerisce altri. Il cucchiaio non sa dove andare. Punta su un occhio. Aggredisce il naso. E ci regala un binomio «cucchiaio-naso» che sarebbe peccato sprecare. "C'era una volta un signore con il naso a cucchiaio. Non poteva mangiare la minestra perché il suo cucchiaio-naso non riusciva a infilare la bocca..."</tt></p><p class="calibre_3"><tt class="calibre1">Rovesciamo il binomio e variamo il secondo termine. Avremo il naso-rubinetto, il naso-pipa, il naso-lampadina...</tt></p><p class="calibre_3"><tt class="calibre1">"Un signore aveva il naso a rubinetto. Era molto comodo: invece di soffiarselo apriva e chiudeva il rubinetto... Un giorno il rubinetto perdeva una goccia..." (In questa storia il bambino ritrova, per riderne, qualcosa della sua esperienza: non sono sempre facili i rapporti col proprio naso).</tt></p><p class="calibre_3"><tt class="calibre1">"Un signore aveva un naso-pipa: era un gran fumatore... C'era un naso-lampadina. Si accendeva e spegneva. Faceva luce alla tavola. Ad ogni sternuto scoppiava la lampadina e bisognava cambiarla..."</tt></p><p class="calibre_3"><tt class="calibre1">Il cucchiaio, dopo averci suggerito queste storie di nasi non prive, a quanto pare, di interessanti sfondi psicanalitici (e che perciò potrebbero riguardare il bambino più da vicino di quanto non pensassimo), può diventare un personaggio autonomo. Cammina, corre, casca. Ha avventure sentimentali con una forchetta. Il suo rivale è un terribile coltello. In questa nuova situazione la favola si sdoppia: da un lato segue, o provoca, i movimenti reali del cucchiaio-oggetto; dall'altro crea un "signor Cucchiaio" nel quale l'oggetto è ridotto a puro nome, con una sua virtù d'evocazione, "Il signor Cucchiaio era alto alto, magro magro, con una grossa testa, così pesante che non riusciva a stare in piedi. Egli si trovava più comodo a camminare sulla testa. Così vedeva tutto il mondo alla rovescia e si faceva delle idee sbagliate..." L'animazione si fa personificazione: come nelle novelle di Andersen.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Il piattino". «Il bambino, a lasciarlo fare, ne inventa spontaneamente un uso simbolico. Lo trasforma in automobile, in aeroplano. Perché proibirglielo? Che sarà mai se ogni tanto si rompe un piattino? Piuttosto, intensifichiamo il gioco, noi che la sappiamo più lunga...</tt></p><p class="calibre_3"><tt class="calibre1">Il piattino vola. Va a trovare la nonna, va a trovare la zia, va a trovare il papà in fabbrica... Che cosa deve dire loro? Che cosa gli diranno? Ci alziamo, accompagniamo il "volo" (a mano...) del piattino attraverso la stanza, mentre si avvicina a una finestra, infila una porta, scompare, ritorna con una caramella, o con una "sorpresina" da scartare...</tt></p><p class="calibre_3"><tt class="calibre1">Il piattino è un aeroplano, il cucchiaio è il pilota. Vola intorno alla lampada come intorno a un sole. Fa il giro del mondo: basta dirlo...</tt></p><p class="calibre_3"><tt class="calibre1">Il piattino è una tartaruga... E' una lumaca: la tazza è il suo guscio. (La tazza, però, lasciamola al lettore per i suoi esercizi).»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Lo zucchero". «Scomposto nei suoi "fattori primi" (è "bianco"; è "dolce"; è "come una sabbia"), ci offre tre strade all'invenzione: secondo il "colore", il "sapore", la "forma". Mentre scrivevo "dolce" ho pensato a quel che succederebbe se lo zucchero sparisse dalla terra, così, all'improvviso. Tutte le cose dolci diventano amare, senza preavviso. La nonna stava bevendo il caffè, ma è tanto amaro che sospetta d'averci messo il sale al posto dello zucchero. Un mondo amaro. Per colpa di un mago cattivo. Mago Amaro. (Regalo questo personaggio al primo che alza la mano).»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La sparizione dello zucchero mi permette di inserire qui, ma senza parentesi, per dargli la giusta importanza, un accenno a un'operazione che chiamerò la «sottrazione fantastica», Essa consiste nel far scomparire, uno dopo l'altro, tutti gli oggetti di questo mondo. "Scompare il sole", non spunta più: il mondo è sempre al buio... "Scompare il denaro": tumulti in Borsa... "Scompare la carta": le olive che stavano al sicuro nel cartoccio rotolano per le terre... Sottraendo oggetto dopo oggetto, arriviamo a un mondo tutto vuoto, un mondo di niente...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«C'era una volta un omino di niente, camminava su una strada di niente che non andava in nessun posto. Incontra un gatto di niente, che ha baffi di niente, coda di niente, artigli di niente...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ho già scritto questa storia. E' utile? Io penso di sì. II «gioco del niente» lo fanno i bambini stessi, chiudendo gli occhi. Serve a dar corpo alle cose, a isolare dalla loro apparenza la loro stessa esistenza. Il tavolo diventa straordinariamente importante nel momento preciso in cui, mentre lo guardo, io dico: «il tavolo non c'è più». E' come se lo guardassi per la prima volta, non per vedere com'è fatto, questo lo so già, ma per accorgermi che «c'è», che «esiste».</tt></p><p class="calibre_3"><tt class="calibre1">Sono convinto che il bambino cominci abbastanza presto a intuire questo rapporto tra essere e non essere. Talvolta lo potete sorprendere mentre abbassa le palpebre per far sparire le cose, le riapre per vederle ricomparire, ripetendo pazientemente l'esercizio. Il filosofo che s'interroga sull'Essere e sul Nulla, usando le maiuscole che toccano di diritto a questi rispettabili e profondi concetti, non fa in sostanza che riprendere, ad alto livello, quel gioco infantile.</tt></p><div class="mbp_pagebreak" id="calibre_pb_62"></div>
</body></html>
