<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos113016" class="calibre_1"><span class="calibre2"><tt class="calibre1"><span class="bold">15. LE FIABE POPOLARI COME MATERIA PRIMA</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Le fiabe popolari sono entrate come materia prima in diverse operazioni fantastiche: dal gioco letterario (Straparola) al gioco di corte (Perrault); da quello romantico a quello positivistico; per finire, nel nostro secolo, con la grande impresa di filologia fantastica che ha permesso a Italo Calvino di dare alla nostra lingua quello che essa non aveva ricevuto nell'Ottocento per l'assenza di un Grimm italiano. Taccio delle imitazioni di cui le fiabe sono state vittime, dello stravolgimento pedagogico che hanno subito, dello sfruttamento commerciale (Disney) cui hanno dato luogo, le innocenti.</tt></p><p class="calibre_3"><tt class="calibre1">Al mondo delle fiabe si ispirarono con fortuna, per strade diverse, Andersen e Collodi.</tt></p><p class="calibre_3"><tt class="calibre1">Andersen, come i fratelli Grimm, prese spunto dalle fiabe del suo paese. Ma mentre i Grimm, da bravi tedeschi, erano interessati a costruire, trascrivendo le fiabe dalla bocca dei narratori popolari, un vivente monumento della lingua tedesca nella Germania asservita a Napoleone (operazione per la quale si ebbero un riconoscimento, in nome del patriottismo, addirittura dal ministro prussiano per l'istruzione), Andersen riviveva quelle fiabe nella sua memoria: erano per lui solo un modo di riaccostarsi alla sua infanzia per riscattarla, non per dar voce al suo popolo. «Io e le fiabe» fu il «binomio fantastico» che presiedette, come un'altissima costellazione, al suo lavoro. Poi Andersen si staccò dalla fiaba tradizionale per creare una fiaba nuova, popolata di personaggi romantici e di oggetti quotidiani, perfino di vendette personali. La lezione delle fiabe popolari, scaldata alla luce del sole romantico, gli era servita per giungere alla piena liberazione della sua fantasia e alla conquista del linguaggio adatto per parlare ai bambini senza bamboleggiare.</tt></p><p class="calibre_3"><tt class="calibre1">Pinocchio vive a sua volta di paesaggi, toni e colori della fiaba popolare toscana, che entra però nel suo racconto come un sostrato profondo e nell'impasto linguistico solo come uno degli elementi della materia prima: una materia assai composita, come risulta a posteriori dalla varietà di interpretazioni che Pinocchio ha ricevuto e va ricevendo.</tt></p><p class="calibre_3"><tt class="calibre1">I Grimm, Andersen, Collodi sono stati - sul lato del «fiabesco» - tra i grandi liberatori della letteratura infantile dai compiti edificanti che le avevano assegnati le sue origini, legate alla nascita della scuola popolare. (Dal lato «avventuroso» si rivelavano preziosi alleati dei bambini gli indiani e i pionieri d'America; gli esploratori, avanguardia del colonialismo; pirati, corsari, ogni sorta di gentaglia).</tt></p><p class="calibre_3"><tt class="calibre1">Possiamo vedere in Andersen il primo creatore della fiaba contemporanea: quella in cui temi e figure del passato escono dal loro limbo, ormai senza tempo, per agire nel purgatorio, o nell'inferno, del presente. Collodi è andato più in là nell'attribuire al bambino - al bambino com'è, non come lo vorrebbero il suo maestro o il suo parroco - un ruolo di protagonista e nell'assegnare nuovi ruoli a certi personaggi della fiaba classica: la sua Bambina (poi Fata) dai Capelli Turchini è solo una parente lontana delle fate descritte dalla tradizione; nei panni di Mangiafuoco o del Pescatore Verde il vecchio Orco è irriconoscibile; l'Omino di Burro è un'allegra caricatura del Mago.</tt></p><p class="calibre_3"><tt class="calibre1">Andersen è imbattibile nell'animare gli oggetti più sciocchi, con effetti di «estraniazione» e di «amplificazione» assolutamente da manuale. Collodi è imbattibile nei dialoghi: ci s'era allenato per anni, scrivendo brutte commedie.</tt></p><p class="calibre_3"><tt class="calibre1">Né Andersen né Collodi - e questo prova che erano poeti geniali - conoscevano il materiale fiabesco come lo conosciamo noi oggi, dopo che esso è stato catalogato, sezionato, studiato al microscopio psicologico, psicanalitico, formalistico, antropologico, strutturalistico eccetera. Questo significa che noi siamo in grado di «trattare» le fiabe classiche in una intera serie di giochi fantastici. Di questi giochi dirò, senza alcuna sistematicità, ma così come mi verranno in mente, nei prossimi capitoletti.</tt></p><div class="mbp_pagebreak" id="calibre_pb_34"></div>
</body></html>
