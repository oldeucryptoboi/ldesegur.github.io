<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos130381" class="calibre_1"><span class="calibre2"><tt class="calibre1"><span class="bold">19. CHE COSA ACCADDE DOPO</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">- E dopo? - domandano i bambini, quando il narratore s'interrompe.</tt></p><p class="calibre_3"><tt class="calibre1">Anche a fiaba finita, c'è sempre la possibilità di un «dopo». I personaggi sono pronti ad agire, conosciamo il loro comportamento, sappiamo in che rapporti stanno tra loro. La semplice introduzione di un elemento nuovo rimette in moto l'intero meccanismo, come ben sanno tutti quelli che hanno scritto o immaginato «continuazioni» a Pinocchio.</tt></p><p class="calibre_3"><tt class="calibre1">Un gruppo di bambini di una quinta elementare, con un notevole «facciamo un passo indietro», ha introdotto l'elemento nuovo direttamente nella pancia del pescecane. Lo stesso giorno in cui Pinocchio diventa un ragazzo vero, Geppetto si ricorda improvvisamente di aver visto nelle viscere del mostro, al tempo della sua prigionia, un tesoro nascosto. Pinocchio organizza immediatamente una caccia al pescecane che è, contemporaneamente, caccia al tesoro. Ma non è il solo. Anche il Pescatore Verde, fattosi corsaro, appetisce il tesoro di cui ha avuto notizia dal Gatto e dalla Volpe, che costituiscono ora tutto il suo improbabile equipaggio. Dopo molti avventurosi scontri Pinocchio trionfa. Ma il finale ha una coda: il Pescecane, catturato e debitamente mummificato, verrà mostrato sulle pubbliche piazze da Geppetto, ormai troppo vecchio per fare il falegname, ma non per staccare i biglietti dal blocchetto...</tt></p><p class="calibre_3"><tt class="calibre1">Il binomio fantastico che governa lo scatto della nuova storia è «Pinocchio - tesoro nascosto». E la storia stessa a ben guardarla, risarcisce l'eroe dello scacco subito, in fatto di tesori, quand'era burattino e seminava ingenuamente monete d'oro per vederne crescere la pianta.</tt></p><p class="calibre_3"><tt class="calibre1">C'è una famosa «continuazione» di Cenerentola (ma c'è davvero? comunque io me la ritrovo in testa e non mi risulta di averla inventata), in chiave parodistica. Cenerentola, anche dopo aver sposato il Principe Azzurro, resta fedele alle sue abitudini di guardiana del focolare e dei fornelli, tutta scopa e cucina, sempre in grembiule, sciatta, spettinata. Di una moglie simile il Principe non può che annoiarsi in poche settimane. Molto più divertenti e attraenti sono le sorellastre di Cenerentola, che amano i balli, il cinema, le crociere nelle Baleari. La stessa matrigna, ancora giovanile e piena di interessi (suona il pianoforte, va alle conferenze sul Terzo Mondo e ai Martedì Letterari) non è da buttar via. Segue una tragedia della gelosia con tutti i particolari in cronaca...</tt></p><p class="calibre_3"><tt class="calibre1">Il nocciolo del gioco consiste nuovamente in una «analisi» della fiaba, a livello intuitivo. Si gioca sulle sue strutture, sul sistema che la organizza, privilegiando uno dei suoi temi sugli altri. Nella fiaba di Cenerentola, la condizione di guardiana del focolare è vissuta come una condanna: nella sua continuazione, il tema è ingigantito caricaturalmente e costringe anche gli altri temi - per esempio quello della «mondanità» delle sorellastre - ad assumere nuovi significati.</tt></p><p class="calibre_3"><tt class="calibre1">Se si racconta a un gruppo di bambini la fiaba di Pollicino, può accadere che alla fine del racconto uno di loro domandi: «E dopo, che cosa ne ha fatto Pollicino degli stivali delle sette leghe?» Di tutti i temi della fiaba, è quello che lo ha colpito più intensamente e lo stimola a immaginare un seguito. E' un esempio di «privilegiamento del tema».</tt></p><p class="calibre_3"><tt class="calibre1">Se di tutti i temi presenti in Pinocchio privilegiamo quello del naso che si allunga ad ogni bugia, possiamo senza sforzo approdare a una nuova fiaba, nella quale Pinocchio mente apposta per ottenere cataste di legno da commerciare e trafficare. Diventa ricco e gli viene decretato, da vivo, un monumento. Di legno, penso.</tt></p><p class="calibre_3"><tt class="calibre1">Interviene negli esempi citati, qualcosa come una «forza d'inerzia» dell'immaginazione che tende a perseverare nel suo movimento, trasformandosi in fantasticheria automatica. La nuova fiaba, però, non nasce da un abbandono a questo automatismo, bensì dalla sua razionalizzazione, cioè dalla capacità di veder sorgere nel movimento incontrollato una direzione, uno slancio costruttivo. Anche nelle migliori prove dei surrealisti l'automatismo è continuamente rinnegato da un'irresistibile tendenza dell'immaginazione alla sintassi.</tt></p><div class="mbp_pagebreak" id="calibre_pb_42"></div>
</body></html>
