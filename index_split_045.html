<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos333889" class="calibre_1"><span class="calibre2"><tt class="calibre1"><span class="bold">42. SE IL NONNO DIVENTA UN GATTO</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Più volte, a diversi gruppi di bambini, in località diverse, in Italia e all'estero, ho proposto la storia incompleta di un vecchio pensionato il quale, sentendosi inutile in casa dove tutti, grandi e piccoli, sono troppo occupati per dargli retta, decide di andare a vivere con i gatti. Detto fatto, va in piazza dell'Argentina (siamo a Roma), passa sotto la sbarra di ferro che divide la strada dalla zona archeologica, regno dei felini abbandonati, ed eccolo trasformato in un bel gattone grigio. Al termine di una congrua serie di avventure egli fa ritorno a casa sua. Come gatto, però. E come tale è accettato e festeggiato. Per lui la poltrona bella, le carezze, il latte e la ciccia. Come nonno, non era più nessuno: come gatto, è il centro della casa...</tt></p><p class="calibre_3"><tt class="calibre1">A questo punto chiedo ai bambini: - Volete ora che il nonno resti un gatto o che ridiventi il nonno di prima?</tt></p><p class="calibre_3"><tt class="calibre1">Novantanove volte su cento i bambini preferiscono che il gatto torni ad essere il nonno. Per ragioni di giustizia e di affetto; o per liberarsi, forse, di una sgradevole inquietudine, che può nascondere un senso di colpa. Vogliono il nonno recuperato, reintegrato nei suoi diritti umani, risarcito. E' la regola.</tt></p><p class="calibre_3"><tt class="calibre1">Ho registrato, finora, due sole eccezioni. Un bambino una volta ha sostenuto con energia che il nonno farebbe bene a restare gatto per sempre, «per castigare» quelli che lo hanno offeso. E una bambina di cinque anni ha detto, piccola pessimista: «Deve restare gatto, altrimenti tutto ricomincia come prima e non lo guardano più».</tt></p><p class="calibre_3"><tt class="calibre1">E' chiaro il senso delle due eccezioni: anch'esse sono dettate dalla simpatia per il nonno.</tt></p><p class="calibre_3"><tt class="calibre1">Chiedo successivamente ai bambini: - Ma come farà il gatto per ridiventare il nonno?</tt></p><p class="calibre_3"><tt class="calibre1">I bambini, indipendentemente dalla latitudine e dall'altezza sul livello del mare, non esitano a indicare la soluzione: - Deve ripassare sotto la sbarra, ma nell'altro senso.</tt></p><p class="calibre_3"><tt class="calibre1">La sbarra: ecco lo strumento magico della metamorfosi. Raccontando la storia per la prima volta io non me n'ero accorto per nulla. Sono stati i bambini a rivelarmelo e a insegnarmi la regola: «chi passa sotto la sbarra in un senso diventa gatto, chi passa sotto nel senso opposto, ridiventa uomo».</tt></p><p class="calibre_3"><tt class="calibre1">Con la sbarra di mezzo, però, sarebbe possibile anche l'opposizione tra il «passar sotto» e il «passar sopra». Ma nessuno mai me ne ha fatto cenno. Si vede che l'uso rituale della sbarra deve rispettare regole molto precise e non esagerare nelle variabili. Il «passar sopra» sarà riservato ai gatti che vanno e vengono restando tali... E infatti quando una volta un bambino ha obiettato: - Come mai il gatto, passando sotto la sbarra per tornare a casa, non è ridiventato immediatamente il nonno? -, subito un altro lo ha rimbeccato: - Ma quella volta non è passato sotto, è passato sopra (ha scavalcato la sbarra).</tt></p><p class="calibre_3"><tt class="calibre1">Dopo di che, però, accade di sospettare che la ritrasformazione del gatto in nonno non sia stata dettata esclusivamente da motivi di giustizia, ma altresì - o quanto meno sia stata assai rafforzata - da ragioni di simmetria fantastica. C'era stato un avvenimento magico in una direzione: l'immaginazione, senza saperlo, era in attesa che si compisse l'avvenimento magico opposto.</tt></p><p class="calibre_3"><tt class="calibre1">L'appagamento dell'ascoltatore, per essere completo, doveva avere un fondamento logico-formale, almeno quanto un fondamento morale. La soluzione era suggerita insieme dalla mente matematica e dal cuore.</tt></p><p class="calibre_3"><tt class="calibre1">Forse l'impressione che si ha talvolta, che sia soltanto il cuore a decidere, dipende da un difetto di analisi. E con ciò, naturalmente, non voglio negare affatto che il cuore abbia le sue «raisons» nel senso indicato da Pascal. Ma anche l'immaginazione, come s'è visto, ha le sue.</tt></p><div class="mbp_pagebreak" id="calibre_pb_88"></div>
</body></html>
