<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos67663" class="calibre_1"><span class="calibre2"><tt class="calibre1"><span class="bold">8. IL PREFISSO ARBITRARIO</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Un modo di rendere produttive, in senso fantastico, le parole, è quello di deformarle. Lo fanno i bambini, per gioco: un gioco che ha un contenuto molto serio, perché li aiuta a esplorare le possibilità delle parole, a dominarle, forzandole a declinazioni inedite; stimola la loro libertà di «parlanti», con diritto alla loro personale "parole" (grazie, signor Saussure); incoraggia in loro l'anticonformismo.</tt></p><p class="calibre_3"><tt class="calibre1">Nello spirito di questo gioco è l'uso di un prefisso arbitrario. Io stesso vi ho fatto ricorso più volte.</tt></p><p class="calibre_3"><tt class="calibre1">Basta una "s" a trasformare un «temperino» - oggetto quotidiano e trascurabile, per di più pericoloso e offensivo - in uno «stemperino», oggetto fantastico e pacifista, che non serve a far la punta alle matite, ma a fargliela ricrescere quand'è consunta. Con rabbia dei cartolai e dell'ideologia consumistica. Non senza allusioni di colore sessuale, ben occultate, ma non per questo non recepibili (sotto il livello della coscienza) dai bambini.</tt></p><p class="calibre_3"><tt class="calibre1">Lo stesso prefisso mi dà lo «staccapanni», cioè il contrario dell'«attaccapanni»: non serve per appendervi gli abiti, ma per staccarli quando se ne ha bisogno, in un paese di vetrine senza vetri, negozi senza cassa e guardaroba senza scontrino. Dal prefisso all'utopia. Ma non è certo vietato immaginare una città futura in cui i cappotti siano gratuiti come l'acqua e l'aria. E l'utopia non è meno educativa dello spirito critico. Basta trasferirla dal mondo dell'intelligenza (alla quale Gramsci prescrive giustamente il pessimismo metodico) a quello della volontà (la cui caratteristica principale, secondo lo stesso Gramsci, dev'essere l'ottimismo). Insomma, via: anche l'«attaccapanni», così com'è, è solo una «tigre di carta».</tt></p><p class="calibre_3"><tt class="calibre1">Ho poi inventato il «paese con l'esse davanti», dove c'è uno «scannone» che serve per «disfare» la guerra, anziché per farla. Il «senso del nonsenso» (l'espressione è di Alfonso Gatto) mi sembra, in questo caso, trasparente.</tt></p><p class="calibre_3"><tt class="calibre1">Il prefisso bis ci regala la «bispenna», che scrive doppio (e forse serve a scolari gemelli...), la «bispipa», per fumatori accaniti, la «bisterra»...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«C'è un'altra Terra. Noi viviamo in questa e in quella, contemporaneamente. Là ci va diritto ciò che qui ci va a rovescio. E viceversa. Ognuno di noi vi ha il suo doppio.</tt></p><p class="calibre_3"><tt class="calibre1">(La fantascienza ha già fatto largo uso di simili ipotesi: anche per questo mi sembra legittimo parlarne ai bambini).»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ho già introdotto, in una vecchia storia, gli «arcicani», gli «arciossi» e il «trinocolo» (un prodotto del prefisso "tri", come la «trimucca», bestia purtroppo ignota alla zoologia).</tt></p><p class="calibre_3"><tt class="calibre1">Possiedo, nei miei archivi, un «antiombrello», ma non sono ancora riuscito a immaginarne un uso pratico...</tt></p><p class="calibre_3"><tt class="calibre1">Per le distruzioni si presta a meraviglia il prefisso "dis", con il quale è facile ottenere il «discompito», cioè un compito che a casa non bisogna eseguire, ma fare a pezzi...</tt></p><p class="calibre_3"><tt class="calibre1">Tornando alla zoologia, per liberarla dalla parentesi in cui ha fatto capolino, ci imbattiamo nel «vicecane» e nel «sottogatto»: animali che regalo a chi ne abbia bisogno per popolare le sue storie.</tt></p><p class="calibre_3"><tt class="calibre1">Di passaggio offro a Italo Calvino, autore del "Visconte dimezzato", un «semifantasma»: per metà uomo in carne ed ossa, per metà fantasma in lenzuolo e catene, con il quale dovrebbe essere semplice combinare stupendi spaventi per ridere.</tt></p><p class="calibre_3"><tt class="calibre1">«Superman» esiste già, nei fumetti, ed è un caso clamoroso di applicazione del principio del «prefisso fantastico» (sia pure imitato dal «Superuomo» di Nietzsche, poverino). Ma se volete un «supergoleador» o un «superfiammifero» (capace, immagino, di dar fuoco all'intera Via Lattea) non avete che da fabbricarveli.</tt></p><p class="calibre_3"><tt class="calibre1">Particolarmente produttivi mi sembrano i prefissi più freschi, nati nel secolo ventesimo. Come "micro". Come "mini". Come "maxi". Eccovi - sempre gratis - un «microippopotamo» (si alleva in casa, nell'acquario); un «minigrattacielo», che sta tutto in un «minicassetto» ed è abitato solo da «minimiliardari»; una «maxicoperta», capace di coprire, d'inverno, tutta la gente che muore di freddo...</tt></p><p class="calibre_3"><tt class="calibre1">E' appena il caso di far notare che il «prefisso fantastico» è anch'esso un caso particolare di «binomio fantastico», nel quale i due termini sono rappresentati dal prefisso scelto per originare nuove immagini e dalla parola usuale scelta per essere nobilitata dalla deformazione.</tt></p><p class="calibre_3"><tt class="calibre1">Se dovessi prescrivere, qui, un esercizio, suggerirei di compilare due colonne parallele di prefissi e di sostantivi scelti a caso e di coniugarli per sorteggio. Io ci ho provato. Novantanove matrimoni celebrati con questo rito falliscono al pranzo di nozze: il centesimo si rivela un accoppiamento felice e fecondo.</tt></p><div class="mbp_pagebreak" id="calibre_pb_20"></div>
</body></html>
