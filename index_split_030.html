<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos190955" class="calibre_1"><span class="calibre2"><tt class="calibre1"><span class="bold">27. PIANOFORTE-BILL</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Non diversamente dai nostri omini di vetro o di paglia si muovono i personaggi dei fumetti, ciascuno seguendo la logica dell'attributo che lo distingue dagli altri e che è sufficiente a fargli incontrare sempre nuove avventure, o sempre la stessa avventura, ripetuta per variazioni e modificazioni all'infinito. L'attributo, in questo caso, non è fisico, ma di altra natura, generalmente morale.</tt></p><p class="calibre_3"><tt class="calibre1">Dato il carattere di Paperon dei Paperoni - ricchissimo, avaro e sbruffone - e dati i caratteri dei suoi comprimari e antagonisti, chiunque può immaginare senza sforzo centomila storie del suddetto. L'invenzione vera e propria, con questi personaggi «periodici», avviene una volta sola: il resto è, nel migliore dei casi, variazione; nel peggiore, formula, sfruttamento a oltranza, produzione in serie.</tt></p><p class="calibre_3"><tt class="calibre1">Dopo aver letto una decina, o un centinaio di storie di Paperon dei Paperoni (esercizio comunque divertente) i ragazzi sono perfettamente in grado di inventarsene altre da soli. Avendo fatto il loro dovere di consumatori, dovrebbero essere messi in condizione di agire da creatori. Peccato che pochi ci pensino.</tt></p><p class="calibre_3"><tt class="calibre1">Inventare e disegnare un fumetto è un esercizio di gran lunga più utile, a tutti i fini, che svolgere un tema sulla festa della mamma o su quella degli alberi. Esso comporta: l'ideazione di una storia, il suo «trattamento», la sua strutturazione e organizzazione in vignette, l'invenzione dei dialoghi, la caratterizzazione fisica e morale dei personaggi, eccetera. Cose che i bambini qualche volta, essendo intelligenti, si divertono a fare da soli. E intanto a scuola prendono quattro in italiano.</tt></p><p class="calibre_3"><tt class="calibre1">Qualche volta l'attributo principale del personaggio può materializzarsi in un oggetto: per esempio, con Popeye, la scatola degli spinaci.</tt></p><p class="calibre_3"><tt class="calibre1">Siano due gemelli, di nome Marco e Mirko, che girano sempre armati di martello, e sono distinguibili tra loro solo perché Marco porta un martello dal manico bianco e Mirko un martello dal manico nero: le loro avventure sono già dettate, sia che s'imbattano in un ladro, sia che vengano visitati da un fantasma, un vampiro, un lupo mannaro. Si deduce dai martelli che essi avranno sempre la meglio. Sono nati senza paura e senza inibizioni, aggressivi, contestatori, per una lotta senza quartiere (ma sicuramente con molti equivoci) contro ogni sorta di mostri.</tt></p><p class="calibre_3"><tt class="calibre1">Attenzione: ho scritto «martelli», non «manganelli». Non può assolutamente trattarsi di due piccoli neofascisti...</tt></p><p class="calibre_3"><tt class="calibre1">Il forte contenuto ideologico della proposta - mi sia concessa anche questa divagazione - non deve trarre in inganno. Non è stato programmato, si è fatto avanti da solo. Stavo pensando, una volta, di scrivere qualcosa sui gemelli del mio amico Arturo, che si chiamano «Marco» e «Amerigo». Scrissi i loro nomi su un foglio e quasi senza accorgermene li riscrissi in un principio di trattamento: così ebbi i due nomi «Marco» e «Mirko», più simmetrici, direi più gemellari degli originali. La parola «martello» - terza arrivata - era evidentemente figlia della sillaba "mar" di Marco, in parte contraddetta, ma in parte anche rafforzata dalla "mir" di Mirko. «Martelli», al plurale, più che per una considerazione logica, si impose per la rima con «gemelli», non pronunciata ma presente. Avevo così l'immagine di due gemelli armati di martello. Il resto fu deduzione.</tt></p><p class="calibre_3"><tt class="calibre1">Esistono anche personaggi «dati» dal loro semplice nome. Tali sono il «pirata», il «bandito», il «pioniere», l'indiano», il «cow-boy»...</tt></p><p class="calibre_3"><tt class="calibre1">Se vogliamo inventare un nuovo cow-boy dobbiamo scegliere con molta cura il suo attributo. O il suo tic. O il suo oggetto emblematico.</tt></p><p class="calibre_3"><tt class="calibre1">Un cow-boy «coraggioso»? E' banale. «Bugiardo», è consumato. Che suoni la chitarra o il banjo, tradizionale. Cerchiamo la variazione tra gli strumenti. Un cow-boy che suoni il pianoforte è già più promettente... Ma forse sarà bene che il pianoforte se lo porti sempre appresso, su un, cavallo-facchino...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«E' Pianoforte-Jack, o Billy The Piano? Viaggia sempre con due cavalli: lui sul primo, il pianoforte sul secondo. Si aggira solitario sui monti della Tolfa. Quando si accampa, mette il pianoforte a terra e si suona la ninna nanna di Brahms, o le variazioni di Beethoven su un valzer di Diabelli. I lupi e i cinghiali vengono di lontano a sentirlo. Le mucche, amanti della musica, dànno più latte. Negli scontri inevitabili, con banditi o sceriffi, Pianoforte Jack non si serve di pistola: egli mette in fuga i suoi nemici colpendoli con fughe di Bach, dissonanze atonali, brani scelti dal "Microcosmo" di Bela Bartók. Eccetera.»</tt></p><div class="mbp_pagebreak" id="calibre_pb_58"></div>
</body></html>
