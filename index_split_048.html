<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos381114" class="calibre_1"><span class="calibre2"><tt class="calibre1"><span class="bold">45. SCHEDE</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Novalis".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Novalis, citato nel primo capitolo, cominciò a pubblicare i suoi frammenti nel 1798, a ventisei anni. Nella prima silloge, intitolata "Blütenstaub" (Polline), compariva questo pensiero: «L'arte di scrivere libri non è ancora scoperta. Ma però è sul punto di esser trovata. I frammenti della specie di questi sono sorta di seminagioni letterarie. In essi si posson trovare certamente parecchi grani infecondi - ma cosa importa, se qualcheduno germoglia?» (Cito nella traduzione di G. Prezzolini, dal volume da lui curato: Novalis, "Frammenti", Carabba, Lanciano 1922; per non prendermi la responsabilità di tradurre direttamente dal mio piccolo: Novalis, "Dichtungen", della Reclam di Lipsia). Appartiene ai "Philosophische und andere Fragmente" l'illuminazione sulla «Fantastica» da me riportata e che nell'originale suona: «Hätten wir auch eine Phantastik, wie eine Logik, so wäre die Erfindungkunst erfunden».</tt></p><p class="calibre_3"><tt class="calibre1">Dai "Frammenti" di Novalis partono lampi a tutti gli indirizzi. Al linguista: «Ogni uomo ha la sua propria lingua». Al politico: «Tutto ciò che è pratico è economico» («Alles Praktische ist ökonomisch». Allo psicanalista: «Le malattie devono essere considerate come pazzie corporee e in parte come idee fisse»...</tt></p><p class="calibre_3"><tt class="calibre1">La voce più pura del Romanticismo, il mistico dell'«idealismo magico», era capace di cogliere realtà, e nella realtà problemi, che i suoi contemporanei non riuscivano a vedere.</tt></p><p class="calibre_3"><tt class="calibre1">Una buona scelta di "Frammenti di letteratura", a cura di Giuseppina Calzecchi-Onesti (testo bilingue), si trova nelle Edizioni Fussi di Sansoni. Vi si legge questa riflessione: «Ogni Poesia interrompe lo stato abituale, la quotidianità della vita - simile in questo al Sogno - allo scopo di rinnovarci, di mantenere sempre vivace in noi il senso stesso della vita». Per capirla bene, secondo me, bisogna metterla accanto a un'altra (che non trovo fuori del Reklam) che definisce la poetica romantica «l'arte di rendere un oggetto estraneo eppur conosciuto e attraente». Letti in trasparenza, i due frammenti contengono forse il germe del concetto di «estraniazione» dell'oggetto, che per Sklovskij e i formalisti russi degli anni venti, è essenziale al procedimento artistico.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"La doppia articolazione.".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Nei vari giochi sulla parola «sasso» (vedi cap. 2) sarà facile riconoscere - confrontando per esempio con gli "Elementi di linguistica generale" di Martinet (Laterza, Bari 1966) - esercizi sulla «prima articolazione» del linguaggio (nella quale ogni unità ha un senso e una forma fonica) ed esercizi, sulla «seconda articolazione» (nella quale ogni parola è analizzabile in una successione di unità di cui ciascuna contribuisce a distinguerla da altre: «sasso», per esempio, nelle cinque unità «s-a-s-s-o»). «L'originalità del pensiero - scrive Martinet - non si potrà manifestare che in una disposizione inattesa delle unità» (di prima articolazione): con l'esercizio, questa «disposizione inattesa» viene provocata ad arte. La «seconda articolazione», convenientemente analizzata, porta al recupero delle parole rifiutate.</tt></p><p class="calibre_3"><tt class="calibre1">A pag. 189 Martinet parla della «pressione fonica» e della «pressione semantica» cui va soggetto ogni enunciato da parte delle unità vicine nella catena parlata e da parte di quelle che «formano con essa un sistema, cioè che avrebbero potuto figurare in quella sede e che sono state scartate per dire appunto quello che si voleva dire». Nel lavoro di stimolo dell'immaginazione, mi sembra evidente la funzione di un'attività che, intorno ad ogni enunciato, non rifiuti ma ricostruisca e utilizzi le varie «pressioni».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«"La Parola che gioca"».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Per approfondire i capitoli 2, 4, 9, 36, ma in generale tutti quelli in cui la parola (qui con la minuscola) viene in primo piano, mi ero preparato qualche «lettura» adatta, con un po' di linguistica (Jakobson, Martinet, De Mauro) e tanta bella semiotica (Umberto Eco) da citare. Ma non voglio far nomi. Rivelerebbero solo, inevitabilmente, dilettantismo, eclettismo e confusione. Sono un lettore semplice, non un addetto ai lavori. Come tanti altri, ho scoperto l'etnografia e l'etnologia quando me l'ha fatta scoprire Pavese, inventando per Einaudi una famosa collana. Ho scoperto la linguistica un bel po' di anni dopo aver abbandonato l'università, dove riuscii - sicuramente con l'aiuto della medesima - a non averne il minimo sospetto. Almeno una cosa ho imparato: che quando si ha a che fare con i bambini, e si vuol capire quel che fanno e quel che dicono, la pedagogia non basta e la psicologia non arriva a dare una rappresentazione totale delle loro manifestazioni. Bisogna studiare altre cose, appropriarsi di altri strumenti di analisi e di misura. Anche farlo da autodidatti non guasta niente. Anzi.</tt></p><p class="calibre_3"><tt class="calibre1">Non mi dispiace né di confessare la povertà del mio retroterra culturale (che non mi permette dunque di scrivere un «saggio» sull'immaginazione infantile, anche se mi lascia ugualmente libero di riferirmi alla mia esperienza) né di dover rinunciare a giustificare con una nutrita bibliografia tante cose, tra quelle che ho detto, che sembreranno improvvisazioni, o invenzioni dell'ombrello. Mi dispiace di essere ignorante, non di fare brutta figura. Direi che è un dovere, saper fare brutte figure in certe occasioni.</tt></p><p class="calibre_3"><tt class="calibre1">Fatta questa premessa, dichiaro qui un debito di fondo con il libro "Le forme del contenuto", di Umberto Eco (Bompiani, Milano 1972), e in modo speciale con i saggi "I percorsi del senso e Semantica della metafora". Li ho letti, annotati e dimenticati, ma sono sicuro che qualcosa della loro festosità intellettuale mi ha grandemente aiutato.</tt></p><p class="calibre_3"><tt class="calibre1">Il saggio "Generazione di messaggi estetici in una lingua edenica", poi, serve egregiamente da esempio di una tendenza dell'epoca ad abbassare i confini tra arte e scienza, tra matematica e gioco, tra immaginazione e pensiero logico. Lo si può leggere come un racconto. Lo si può trasformare in un affascinante giocattolo per i bambini. Ed Eco non si offenderà se lo consiglio ai miei amici maestri elementari perché, dopo averne adeguatamente esplorato tutte le possibilità (che non sono poche), si provino a introdurre il giocattolo, per esempio, in una quinta elementare. Silvio Ceccato (vedi "Il maestro inverosimile", Bompiani, Milano 1972) ha già dimostrato che con i ragazzi non bisogna aver paura di parlare di «cose difficili»: con loro è più facile sbagliare per sottovalutazione che per sopravvalutazione.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Sul pensare per coppie" (vedi cap. 4).</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">E' interessante notare come il Wallon (nel libro citato "Le origini del pensiero nel bambino") scopra, dialogando con i bambini, anche «coppie per assonanze». Per esempio, chiede: «Che cosa è duro?» Risposta: «Il muro». Oppure: «Comment ca se fait qu'il est noir?» Risposta: «Parce que c'est le soir». E questo, cioè la funzione conoscitiva della rima giustifica il piacere che i bambini vi trovano, molto più del semplice effetto gratificante della ripetizione del suono.</tt></p><p class="calibre_3"><tt class="calibre1">Uspenski, nel suo saggio "Sulla semiotica dell'arte" (in traduzione italiana nel volume "I sistemi di segni e lo strutturalismo sovietico", Bompiani, Milano 1969), riprende l'argomento a livello di creazione artistica: «L'affinità fonetica obbliga il poeta a cercare anche nessi semantici tra le parole: in tal modo la fonetica genera il pensiero...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Lo straniamento".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Per il concetto di «estraniazione», o «straniamento», si veda il saggio di Victor Sklovskij "La struttura della novella e del romanzo" e l'altro "L'arte come procedimento", nel volume "I formalisti russi" (Einaudi, Torino 1968). Cito dall'uno e dall'altro: «Scopo dell'arte è di trasmettere l'impressione dell'oggetto come visione e non come riconoscimento...» «Il procedimento dell'arte è il procedimento dello straniamento dell'oggetto...» «Per fare di un oggetto un fatto artistico è necessario estrarlo dal novero dei fatti della vita... scuotere l'oggetto... estrarre l'oggetto dalla serie di associazioni consuete...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Il «percetto subliminale»".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">L'attrazione fonica tra «appeso» e «acceso» (vedi cap. 5) può essere avvenuta a livello inconscio, a livello di quelli che Tauber e Green nella loro "Esperienza prelogica" (Boringhieri, Torino 1971) chiamano «percetti subliminali». Essi scrivono: «Le persone fortemente creative accolgono con maggiore disponibilità il materiale della percezione subliminale...» Ed esemplificano con il chimico tedesco August Kekule, il quale una notte sognò un serpente con la coda in bocca e interpretò il sogno come precognizione del suo tentativo di concettualizzazione di certi problemi strutturali di chimica: insomma, prima sognò il serpente che si mordeva la coda e poi ebbe l'idea dell'«anello del benzene». In realtà il lavoro onirico non "crea" - precisano gli autori - un nuovo discorso, ma utilizza «percetti subliminali», verbali o visivi, i quali costituiscono una miniera per l'immaginazione attiva.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Fantasia e pensiero logico".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">A proposito delle storie inventate dai bambini (vedi capp. 3, 5, 35) mi sembra che valga la riflessione di John Dewey, in "Come pensiamo", a pag. 64:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Le storie immaginarie raccontate dai fanciulli possiedono tutti i gradi della coerenza interna: alcune sono sconnesse, altre articolate. Allorché sono connesse, esse simulano il pensiero riflessivo; e in verità di solito si verificano nelle menti dotate di capacità logiche. Queste costruzioni fantastiche precedono spesso un pensiero di tipo più rigorosamente coerente e gli preparano la strada.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Simulano»... «precedono»... «preparano la strada». Non mi sembra arbitrario dedurne che se vogliamo insegnare a "pensare" dobbiamo prima insegnare a "inventare". Dello stesso Dewey un'altra bella riflessione: «Il pensiero deve essere riservato al nuovo, al precario, al problematico. Di qui il senso di costrizione mentale e di perdita di tempo che i fanciulli provano quando si chiede loro di riflettere su cose familiari». Nemica del pensiero è la noia. Ma se invitiamo i bambini a pensare «che cosa succederebbe se (vedi cap. 6) la Sicilia perdesse i bottoni», sono pronto a scommettere tutti i miei bottoni che non si annoieranno.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"L'indovinello come forma del conoscere" (vedi cap. 13).</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Nei suoi "Saggi per la mano sinistra" - un libro quanto mai stimolante per chiunque e non solo per chi si interessi di educazione - Jerome S. Bruner, parlando di «arte e tecnica della scoperta» scrive:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Weldom, il filosofo inglese, descrive l'attività del risolvere problemi in modo interessante e curioso. Secondo lui, risolviamo un problema o facciamo una scoperta quando imponiamo la forma di indovinello a una difficoltà per trasformarla in un problema che può essere risolto e farci così avanzare nella direzione desiderata. In altri termini, noi riprospettiamo la difficoltà in una forma con cui sappiamo lavorare e ci lavoriamo sopra! Una buona parte di quelle che chiamiamo scoperte consiste nel sapere imporre a diverse specie di difficoltà una forma sulla quale sia possibile lavorare. Una piccola ma cruciale parte delle scoperte di altissimo livello consiste nell'invenzione e nello sviluppo di modelli efficaci, nella traduzione di un problema in indovinello. E' in quest'area che brilla la mente davvero geniale; ma è anche sorprendente vedere fino a che punto persone assolutamente comuni possano, col benefico apporto dell'istruzione, costruire interessanti modelli di questo genere, modelli che un secolo fa sarebbero stati considerati fortemente originali...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Un bel capitolo all'indovinello «in tutte le sue svariatissime forme» dedica Lucio Lombardo Radice nel suo libro "L'educazione della mente" (Editori Riuniti, Roma 1962). In particolare egli analizza il «gioco a indovinare», nel quale un giocatore «pensa» (a un oggetto, a un animale, a una persona, eccetera) e l'altro, con una serie di domande, assedia per così dire la cosa pensata e la costringe a svelarsi.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«E' uno dei giochi più ricchi e utili - (pag. 56) - dal punto di vista della maturazione intellettuale e dell'acquisizione di un patrimonio culturale. Occorrerà insegnare per prima cosa al piccolo quale è il metodo da seguire per indovinare (lasciato a se stesso, le prime volte non sa cosa chiedere). Il metodo migliore è quello di restringere via via il campo delle possibilità. Uomo, donna, bambino, animale, vegetale o minerale? Se uomo, è vivente, vissuto veramente ma in tempi antichi o di fantasia? Se lo conosciamo di persona è giovane o vecchio, sposato o scapolo?... Il metodo del quale parliamo è qualcosa di più che un trucco per indovinare, è il metodo principale dell'intelletto: la classificazione, il raggruppamento in concetti dei dati dell'esperienza. Sorgeranno questioni interessantissime, distinzioni sempre più fini e precise. Un oggetto: costruito dall'uomo o oggetto della natura?... Eccetera.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La parola «indovinello» compare curiosamente nell'"Agostino d'Ippona", di Peter Brown (Einaudi, Torino 1971), al capitolo in cui l'autore parla di Agostino predicatore e del suo modo di interpretare la Bibbia come un «messaggio», per così dire, cifrato:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Vedremo (pag. 251) come l'atteggiamento di Agostino verso l'allegoria riassumesse tutta una concezione del sapere. Tuttavia, motivi meno sottili potevano indurre i suoi uditori ad apprezzare i sermoni del loro vescovo. Vista in questa luce, la Bibbia diviene infatti un gigantesco enigma, quasi una lunga iscrizione in caratteri sconosciuti. Aveva tutta l'elementare seduzione dell'indovinello, di quella forma quanto mai primitiva di trionfo sull'ignoto che consiste nello scoprire ciò che ci è familiare, nascosto sotto sembianze sconosciute.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Il passo è interessante anche nel seguito:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Gli africani avevano un amore barocco per la sottigliezza: giocare con le parole li aveva sempre dilettati; eccellevano nello scrivere elaborati acrostici; apprezzavano enormemente l'"hilaritas", vale a dire quell'emozione in cui si mescolavano eccitazione intellettuale e puro piacere estetico, suscitati da un bel tratto d'arguzia. Ed è proprio questa hilaritas che Agostino offriva al suo uditorio...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Si veda poi "La matematica dell'uomo della strada nel problema delle scelte", di Vittorio Checcucci, nel quale sono presentate le ricerche condotte da lui stesso e dai suoi studenti nel Seminario didattico dell'Istituto matematico dell'Università di Pisa, in contatto con una scuola media e un Istituto Tecnico Nautico di Livorno. La «materia prima» della ricerca era costituita da alcuni indovinelli e problemi popolari del tipo «come salvare capra e cavoli».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"L'effetto di amplificazione".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Dalla fiaba originale si passa alla «fiaba a ricalco» (vedi cap. 21) essenzialmente attraverso un effetto di «amplificazione», del genere di quello descritto, nel saggio che reca questo titolo, da A. K. Zolkovski (in italiano nel volume "I sistemi di segni e lo strutturalismo sovietico"): «... Un elemento dapprima del tutto privo di rilievo e di importanza viene ad un tratto ad acquistare, in un contesto particolare, un peso determinante. Ciò è reso possibile dal carattere poliedrico e per così dire asimmetrico delle cose: ciò che è insignificante in un dato senso apre la strada, in determinate condizioni, a qualcosa di difficile e di importante in un altro...» In fisica e in cibernetica questo effetto è noto sotto il nome di «amplificazione»: «Nel processo di amplificazione una piccola quantità di energia, agendo come segnale, mette in moto grandi masse di energia immagazzinata che si libera e produce effetti di grande rilievo». Secondo Zolkovski l'«amplificazione» può essere considerata una «struttura» di ogni scoperta, artistica o scientifica.</tt></p><p class="calibre_3"><tt class="calibre1">Un elemento secondario della fiaba originale «libera» l'energia della nuova fiaba agendo da «amplificatore».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Il teatro dei ragazzi".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Sullo sviluppo di un «teatro dei ragazzi» - cioè di un'attività di produzione teatrale infantile, dentro e fuori la scuola - oltre al libro di Franco e Passatore e amici (vedi cap. 23), si vedano: "Il lavoro teatrale nella scuola", nei Quaderni di «Cooperazione educativa», La Nuova Italia, Firenze 1971; "Le tecniche del teatro nella pedagogia Freinet", di Fiorenzo Alfieri, in «Cooperazione educativa», n. 11-12, 1971; "Facciamo teatro", di Giuliano Parenti, Paravia, Torino 1971; "Un paese - Esperienze di drammaturgia infantile", di Sergio Liberovici e Remo Rostagno, La Nuova Italia, Firenze 1972; "Il teatro dei ragazzi", a cura di Giuseppe Bartolucci, Guaraldi, Milano 1972.</tt></p><p class="calibre_3"><tt class="calibre1">Gli esperti potrebbero tentare di espellere, dalla serie dedicata alle esperienze e alle tecniche che riguardano il bambino come «produttore», il libro di Giuliano Parenti, che è sì una «guida alla pratica teatrale», ma solo in piccola parte riguarda il bambino come creatore dei suoi testi: teatro «fatto» dai ragazzi, ma non, propriamente parlando, «teatro dei ragazzi». L'articolo citato di Fiorenzo Alfieri si situa all'estremo opposto: in esso vediamo i bambini improvvisare canovacci, allestire un minimo di apparecchiature, recitare a soggetto, coinvolgendo anche gli spettatori, tutto sotto il segno di una magnifica «irripetibilità»: il teatro come «momento vitale», non come «rivissuto».</tt></p><p class="calibre_3"><tt class="calibre1">Personalmente trovo validissimo il momento «teatro-gioco-vita», e non meno valida la riflessione, proposta da Parenti, su una «grammatica del teatro», che può allargare l'orizzonte del bambino inventore. Dopo le prime improvvisazioni, perché il gioco non si esaurisca, bisogna arricchirlo. La libertà ha bisogno del supporto della «tecnica», in un equilibrio difficile, ma necessario. Lo diceva anche Schiller.</tt></p><p class="calibre_3"><tt class="calibre1">Aggiungo che mi starebbe bene, se ci fosse, anche un «teatro "per" i ragazzi», per soddisfare altre esigenze culturali, non meno autentiche.</tt></p><p class="calibre_3"><tt class="calibre1">«Teatro dei ragazzi» e «teatro per i ragazzi» sono due cose diverse, ma ugualmente importanti se l'una e l'altra sono, sanno mettersi veramente, al servizio dei ragazzi.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Merceologia fantastica".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Un modesto trattatello di «merceologia fantastica» (vedi cap. 26) è contenuto nel mio libretto "I viaggi di Giovannino Perdigiorno", il cui protagonista visita, uno dopo l'altro, gli uomini di zucchero, il pianeta di cioccolato, gli uomini di sapone, gli uomini di ghiaccio, gli uomini di gomma, gli uomini-nuvole, il pianeta malinconico, il pianeta fanciullo, gli uomini «più» (il più forte, il più grasso, il più povero, eccetera), gli uomini di carta (a righe e a quadretti), gli uomini di tabacco, il paese senza sonno (dove si canta la sveglia, al posto della ninna-nanna), gli uomini a vento, il paese del «ni» (dove nessuno sa dire di no o di sì), il paese senza errore (che non esiste, ma esisterà, forse). Non lo ricordo qui solo per farmi della propaganda, ma perché diversi bambini, dopo averlo guardato, dopo aver letto le prime pagine, non hanno nemmeno aspettato di arrivare fino in fondo per mettersi a inventare essi stessi paesi e uomini fatti delle materie più strane, dall'alabastro all'ovatta, ma anche di energia elettrica. Impossessatisi dell'idea e del progetto, li usavano a modo loro, come usano di solito i giocattoli. Riuscire a far venir voglia ai bambini di giocare mi sembra un bel successo, per un libro.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"L'orso di pezza" (vedi cap. 31).</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Si dànno convincenti spiegazioni sulla presenza nel mondo dei giocattoli degli orsi di pelo o di pezza, cani di gomma, cavalli di legno ed altri animali per giocare. Ognuno di essi assolve a una funzione affettiva che è già stata bene illustrata. Il bambino che si porta a letto il suo orso di pezza, o di pelo, è in diritto di ignorare perché lo fa. Noi lo sappiamo, più o meno. Egli ne riceve quel calore e quella protezione che il padre e la madre, in quel momento, non gli assicurano più con il loro contatto fisico. Il cavallo a dondolo avrà anche a che fare col fascino della cavalleria e sotto sotto, almeno in antico, con l'educazione alla vita militare. Ma forse per spiegare del tutto il rapporto tra il bambino e l'animale-giocattolo bisogna risalire molto più indietro. Ai tempi lontani in cui furono addomesticati dall'uomo i primi animali e comparvero intorno al rifugio della famiglia o della tribù i primi cuccioli, così adatti a crescere in compagnia dei bambini. Più indietro ancora, nelle profondità del totemismo, quando non solo il bambino, ma l'intera tribù dei cacciatori aveva un animale protettore e benefattore, che proclamava suo antenato, prendendone il nome.</tt></p><p class="calibre_3"><tt class="calibre1">Il primo rapporto con gli animali è stato di natura magica. Che il bambino, nel suo sviluppo, possa rivivere quella fase è una teoria che ha già affascinato, a suo tempo, senza convincere del tutto. Ma ha pur qualcosa del totem, l'orsacchiotto di pelo, la regione in cui vive ha pure contorni dei miti, che non sono creazioni arbitrarie della fantasia, ma forme di approssimazione alla realtà.</tt></p><p class="calibre_3"><tt class="calibre1">Il bambino, diventato grande, dimenticherà il suo orso-per-gioco. Ma non del tutto. Il paziente animale continuerà a scaldarsi dentro di lui, come in un caldo letto, e un bel giorno salterà fuori inaspettato, irriconoscibile a uno sguardo superficiale...</tt></p><p class="calibre_3"><tt class="calibre1">Lo vediamo sbucare con sorpresa in un passo di "L'uomo crea se stesso", di V. Gordon Childe (Einaudi, Torino 1952). L'autore sta trattando di tutt'altro, a pag. 64:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Un certo grado di astrazione è comunque la caratteristica di ogni lingua. Ma dopo aver così estratto l'idea dell'orso dal suo ambiente concreto e reale e dopo averla privata di molti attributi particolari, si può unire l'idea stessa con altre idee altrettanto astratte e dotarla di attributi, pur non avendo mai incontrato nessun orso in tali circostanze e con quegli attributi. E' possibile, per esempio, parlare di un orso dotato di parola, o descriverlo nell'atto di suonare uno strumento musicale. Si può giocare con le parole, e questo gioco può contribuire al formarsi della mitologia e della magia, mentre può portare anche all'invenzione, se le cose delle quali si parla e alle quali si pensa possono essere effettivamente realizzate e sperimentate. La favola degli uomini alati precedette di molto l'invenzione di una macchina per volare praticamente realizzabile...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">E' un bel passo, che sull'importanza di giocare con le parole dice molto più di quanto sembri. E l'orso ci sta benissimo. Ma non sono la stessa persona il primitivo che dona la parola al suo orso e il bambino che la dona al suo, per gioco? A scommettere che da bambino il Gordon Childe abbia giocato con un orso di pelo e che questo ricordo inconscio lo abbia guidato nello scrivere questo passo non ci si rimette nulla.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Un verbo per giocare" (vedi cap. 33).</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«I bambini ne sanno una più della grammatica», scrivevo il 28 gennaio del 1961 in un articolo, pubblicato dal «Paese Sera», dedicato all'imperfetto che i bambini pronunciano «quando assumono una personalità immaginaria, quando entrano nella favola, proprio lì sulla soglia, dove avvengono gli ultimi preparativi prima del gioco». Quell'imperfetto, figlio legittimo del «c'era una volta» che dà il via alle fiabe, è poi un presente speciale, un tempo inventato, un verbo per giocare, appunto: per la grammatica, un presente del passato. I vocabolari e le grammatiche, però, sembrano ignorare questo particolare uso dell'imperfetto. Il Ceppellini, nel suo utile "Dizionario grammaticale", registra ben cinque usi dell'imperfetto, e il quinto è definito come «il tempo classico delle descrizioni e delle favole», ma trascura i giochi dei bambini. Panzini e Vicinelli (vedi "La parola e la vita") sono lì lì per fare la scoperta decisiva, quando dicono che l'imperfetto «circoscrive i momenti suggestivi delle rievocazioni e delle ricordanze poetiche», e più ancora quando ricordano che "fabula", da cui «favola», viene dal latino "fari", cioè parlare: favola, «la cosa detta»... Ma a classificare un «imperfetto fabulativo» non ci arrivano.</tt></p><p class="calibre_3"><tt class="calibre1">Giacomo Leopardi, che per i verbi aveva un orecchio favoloso davvero, riesce a beccare nel Petrarca un imperfetto con significato di condizionale passato: «Ch'ogni altra sua voglia / era a me morte, e a lei infamia rea» (cioè «sarebbe stata» la morte per me); ma si vede che ai verbi dei bambini non ci faceva caso, quando li vedeva giocare e saltare «sulla piazzuola in frotta» e si rallegrava, anima buona, del loro «lieto romore». E pensare che forse, in quel «lieto romore», c'era anche la voce di un ragazzino che suggeriva un gioco cattivo: «Io "ero" il gobbo, dài, il contino gobbo...»</tt></p><p class="calibre_3"><tt class="calibre1">Il Toddi nella sua "Grammatica rivoluzionaria", fa quasi al caso nostro con un'immagine felice: «L'imperfetto è spesso usato come fondale scenico, dinanzi al quale il resto del discorso si svolge...» Quando il bambino dice «io ero», in effetti, innalza quel fondale, cambia scena. Ma le grammatiche non si accorgono di lui se non per procurargli fastidi a scuola.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Le storie della matematica".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Accanto a una «matematica delle storie» (vedi cap. 37) ci sono anche delle «storie della matematica». Chi segue la rubrica "Giochi matematici" di Martin Gardner nella rivista «Scienze» (edizione italiana dello «Scientific American») mi ha già capito. I «giochi» che i matematici inventano per esplorare i loro territori, o scoprirne dei nuovi, assumono spesso la caratteristica di «fictions» che stanno a un passo dall'invenzione narrativa. Ecco per esempio il gioco denominato «Vita», creato da John Norton Conway, un matematico di Cambridge («Scienze», maggio 1971). Esso consiste nel simulare sul calcolatore la nascita, la trasformazione e il declino di una società di organismi viventi. In questo gioco le configurazioni inizialmente asimmetriche tendono a diventare simmetriche. Il professor Conway le chiama: «l'alveare», «il semaforo», «lo stagno», «il serpente», «la chiatta», «la barca», «l'aliante», «l'orologio», «il rospo», eccetera. Egli assicura che esse costituiscono «un meraviglioso spettacolo da osservare sullo schermo del calcolatore»: uno spettacolo in cui, in fin dei conti, l'immaginazione contempla se stessa e le proprie strutture.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Difesa del «Gatto con gli stivali»".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">A proposito del bambino che ascolta le fiabe (vedi cap. 38) e dei possibili contenuti del suo «ascolto», si potrebbe vedere (in «Giornale dei genitori», dicembre 1971) uno scritto di Sara Melauri Cerrini sulla «morale» del "Gatto con gli stivali" in cui si diceva:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Nelle storie per ragazzi spesso all'inizio c'è qualcuno che muore e lascia in eredità ai figli dei beni, uno dei quali, il più modesto, ha delle virtù miracolose. Di solito i fratelli eredi non si vogliono bene; il più fortunato vuole tutto per sé e lascia che gli altri si arrangino; così anche nella nostra storia il più giovane è il disgraziato che, trovandosi solo con un gatto, non sa come sfamarsi. Per fortuna il gatto chiamandolo «padrone» si mette di sua spontanea volontà al suo servizio promettendogli di aiutarlo. Questo gatto in realtà non è che un furbo conoscitore del mondo, sa che anzitutto bisogna salvare le apparenze, perciò con l'unico marengo che si fa dare dal padrone si compra un bell'abito, gli stivali e il cappello; poi così acconciato e con un vistoso regalo, si presenta al re per ottenere ciò che lui vuole; ecco indicata già ai piccoli una tecnica collaudata per uscire dall'ombra, per avvicinare il potere e fare fortuna: vestitevi bene, fate conto di dover assolvere un'importante missione, portate un regalo a chi vi preme, fate paura con modo autoritario a chi vi ostacola il cammino, presentatevi a nome di una persona importante e la strada vi sarà aperta...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">E dopo aver riassunto l'intera fiaba da questo punto di vista si concludeva:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Ecco la morale della favola: con l'astuzia, con l'inganno, si può divenire potenti come i re. Visto che la bontà familiare, l'aiuto reciproco tra fratelli manca, è necessario farsi aiutare da chi ha capito il sistema, cioè da un politico come il gatto, per diventare uno stupido fanciullone com'è di solito il potente.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Il sottoscritto, commentando questa lettura della vecchia fiaba, non ne contestava la legittimità, ma invitava alla prudenza. Si fa presto a «demistificare», ma si può anche sbagliare bersaglio. E' vero che nel "Gatto con gli stivali" la scena e i costumi sono medievali, che vi si rispecchia il tema della furberia come arma di difesa e di offesa del debole contro il prepotente, che questo tema appartiene a un'ideologia subalterna, è espresso dal mondo dei servi della gleba, capaci di omertà (tutti dànno una mano a ingannare il re) ma non di vera solidarietà; ma il gatto, in sé, è un'altra cosa...</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Non si può fare a meno - aggiungeva la difesa del "Gatto con gli stivali" - di ricordare le pagine dedicate dal Propp, nel suo saggio sulle "Radici storiche dei racconti di fate", al tema degli «aiutanti fatati» e dei «doni fatati», che è tra i temi centrali delle fiabe popolari. Secondo il Propp (e secondo altri), l'animale che figura nelle fiabe come un benefattore dell'uomo, o lo aiuta in imprese difficili, o lo ricompensa in misura straordinaria per essere stato risparmiato durante la caccia, è - sotto vesti ormai «laiche» e puramente narrative - l'animale-totem venerato dalle tribù primitive di cacciatori che avevano con lui un contratto di tipo religioso. Col trapasso alla vita sedentaria e all'agricoltura, gli uomini abbandonarono le antiche credenze totemiche, conservando tuttavia un'idea particolare ed intensa dell'amicizia tra uomini ed animali.</tt></p><p class="calibre_3"><tt class="calibre1">Negli antichi riti di iniziazione, ai giovinetti della tribù veniva assegnato un animale-protettore, uno «spirito guardiano». Abbandonati quei riti ne rimase il racconto: l'animale-protettore si andò trasformando nell'«aiutante fatato» delle fiabe e continuando a vivere nell'immaginazione popolare acquistò via via, col tempo, connotati diversi, sicché spesso è difficile riconoscerlo nei travestimenti cui si è dovuto adattare.</tt></p><p class="calibre_3"><tt class="calibre1">Occorre dell'immaginazione anche per rifare il cammino all'indietro, per spogliare la fiaba dei suoi colori vivaci e giungere al suo nocciolo più segreto: allora nell'orfanello,</tt></p><p class="calibre_3"><tt class="calibre1">o nel più giovane dei tre fratelli (è sempre di lui che si tratta in fiabe di questo genere) possiamo riconoscere il giovinetto iniziando; nel gatto che si incarica di propiziargli la fortuna, il suo «spirito guardiano». E se a questo punto torniamo alla fiaba, può darsi che il gatto si riveli a due facce: vi è quella, ben descritta da Sara Melauri, dell'iniziatore a un mondo corrotto e disumano; ma vi è anche l'altra faccia, quella dell'alleato che rende giustizia al suo protetto.</tt></p><p class="calibre_3"><tt class="calibre1">E in ogni caso questo vecchio gatto, erede di oscure tradizioni millenarie, relitto di tempi sepolti nel silenzio della preistoria, ci appare ben più rispettabile di un furbo corruttore, di un imbroglione di Corte.</tt></p><p class="calibre_3"><tt class="calibre1">Naturalmente il bambino che ascolta la fiaba del gatto con gli stivali la vive nel suo presente, nel quale non c'è posto né per la storia né per la-preistoria. Ma in qualche modo che non sapremmo definire egli riesce forse a sentire che il nocciolo più autentico della fiaba non è la carriera del falso marchese di Carabas, ma il rapporto tra il giovane e il gatto, tra l'orfanello e l'animale. Questa è forse l'immagine più durevole e, sul piano emotivo, più efficace. Essa si salda in lui col sistema di affetti di cui spesso fa parte - assumendo un ruolo di grande importanza, già descritto dalla psicologia - un animale, reale o immaginario (giocattolo)...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Nel numero 3-4 del 1972 dello stesso «Giornale dei genitori», Laura Conti scriveva una nuova «difesa del Gatto con gli stivali», che qui riporto quasi per intero:</tt></p><p class="calibre_3"><tt class="calibre1">«.. Voglio raccontare come l'ho vissuta io, da bambina e cioè mezzo secolo fa, la storia del "Gatto con gli stivali".</tt></p><p class="calibre_3"><tt class="calibre1">Anzitutto il Gatto, come il suo padroncino e come me, era Piccolo in un mondo di Grandi; ma i suoi stivali lo mettevano in grado di fare dei passi lunghissimi, cioè di uscire dal suo stato di piccolezza pur rimanendovi, di fare grandi passi pur continuando a essere un piccolo gatto. Anch'io, volevo "restare piccola" ma "fare cose da grande", anzi battere i grandi sul loro stesso terreno, la grandezza (la lunghezza dei passi)... Il rapporto piccolo-grande usciva poi dal senso proprio, delle dimensioni, per proiettarsi in un senso figurato. Il Gatto, oltre a essere piccolo, è anche sottovalutato, giudicato inutile: la sua presenza in casa veniva giudicata un mio capriccetto fastidioso. Perciò mi piaceva molto che l'animaletto inutile diventasse un potente alleato. Che cosa il Gatto facesse non m'importava nulla, tanto che l'ho completamente dimenticato: c'è voluto il «Giornale dei Genitori» per ricordarmi le sue furbizie diplomatiche e riconosco che si tratta di diplomazia volgare. Ma a me le azioni del Gatto non importavano, mi importavano i risultati: mi importava che si potesse "vincere" giocando sul "perdente", se posso esprimere con linguaggio adulto una sensazione infantile (infatti il bambino che ereditava il Gatto veniva, sul principio, compianto per l'insignificante eredità). Dunque mi affascinava il doppio rovesciamento, da piccolo in grande e da perdente in vincente. Non m'interessava la vittoria in sé: mi interessava la vittoria "improbabile".</tt></p><p class="calibre_3"><tt class="calibre1">La duplice natura del Gatto (piccolo-grande, perdente-vincente) soddisfaceva non solo il desiderio paradossale di essere grande pur mentre ero piccola, ma anche l'altro desiderio paradossale, di veder vincere una creatura che continuava a rimanere un piccolo, debole, morbido gattino. Io detestavo i forti, nelle fiabesche lotte tra forti e deboli, e parteggiavo per i deboli; ma se i deboli vincono, c'è il rischio che si debba considerarli forti, e cioè odiarli. La storia del Gatto con gli stivali mi sottraeva a questo rischio, perché il Gatto, anche vincendo la partita contro il Re, continuava a rimanere un Gatto. Si trattava cioè della situazione Davide-Golia, ma con un Davide che continuava a rimanere un pastorello, e non diventava mai il Potente Re Davide; non è che faccia questo paragone "a posteriori": alla stessa età in cui mi si raccontava la storia del Gatto mi si raccontava anche la Storia Sacra, e il fatto che il pastorello diventasse Re non mi piaceva affatto, a me piaceva soltanto che con la sua piccola fionda abbattesse il gigante. A differenza di Davide, il Gatto vinceva il Re ma non diventava Re, restava Gatto.</tt></p><p class="calibre_3"><tt class="calibre1">Sicché, se penso alla mia esperienza personale, posso confermare pienamente quel che dici tu: non il «contenuto» ma il «movimento» era l'essenziale della fiaba. Il contenuto poteva anche essere conformista, reazionario; ma il movimento era ben diverso, poiché dimostrava che nella vita quel che conta non è l'amicizia dei Re ma l'amicizia dei Gatti, cioè delle piccole creature sottovalutate e deboli, che sanno imporsi ai potenti.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Attività espressive ed esperienza scientifica".</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">A commento del cap. 44, per quel che riguarda la scuola, si legga, del compianto Bruno Ciari, questo passo dal volume "I modi dell'insegnare":</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Parrebbe, di primo acchito, che non ci dovesse essere punto di contatto tra attività espressiva, creativa ed esperienza scientifica. C'è invece un rapporto stretto. Il fanciullo che per esprimersi maneggia pennelli, colori, carta e cartoni, pietruzze eccetera: che ritaglia, incolla, modella e via dicendo, sviluppa per questo fatto abiti di concretezza, di aderenza alle cose, di una certa esattezza, che concorrono alla formazione di un abito scientifico generale, in cui, d'altronde, è presente sempre un aspetto creativo, che si palesa nella capacità dello scienziato vero di servirsi dei mezzi più semplici offerti dall'ambiente prossimo per le proprie esperienze. Ma giacché siamo tutti d'accordo che la formazione scientifica deve partire dai fatti, dalle osservazioni, dalle esperienze effettive del fanciullo, mi preme porre in luce come la più importante delle attività espressive, il testo libero, stimoli il ragazzo ad osservare meglio la realtà, a immergersi nell'esperienza...»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">I ragazzi del maestro Ciari allevavano criceti, giocavano a contare col sistema Maya, scoprivano il periodo ipotetico facendo esperimenti sulla conservazione della carne in ghiaccio, avevano trasformato metà dell'aula in un atelier di pittura: insomma, mettevano la fantasia in tutto quel che facevano.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">"Arte e scienza" (vedi cap. 44).</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Interessante, sulle analogie ed omologie di struttura tra metodologia estetica e metodologia scientifica, il volume "La scienza e l'arte", a cura di Ugo Volli (Mazzotta, Milano 1972). La tesi generale è che «lavoro scientifìco e lavoro artistico hanno entrambi per caratteristica essenziale quella di progettare, dar senso, trasformare la realtà: ridurre cioè oggetti e fatti a significati sociali. Sono "semiotiche del reale"». I vari saggi, a più mani, si muovono sul confine tradizionale tra arte e scienza, per negarlo e denunciarne l'illegittimità e per scoprire i terreni comuni, sempre più ampi, di cui le due attività si occupano con strumenti sempre più simili. Il computer, per esempio, serve al matematico e serve all'artista che va in cerca di forme nuove. Pittori, architetti e scienziati vi lavorano insieme nei centri di generazione automatica di forme plastiche. La formula di Nake per i suoi «computer-graphics» starebbe benissimo in una «grammatica della fantasia», e infatti qui la ricopio:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Sia dato un repertorio finito di R segni, un numero finito di M regole per combinare tali segni tra loro e un'intuizione finita I che stabilisca di volta in volta quali segni e quali regole scegliere rispettivamente tra R e M. L'insieme a tre elementi (R, M, I) rappresenterà allora il programma estetico.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Nel quale - si può sottolineare - la I rappresenta l'intervento del caso. E si può anche osservare che l'insieme ha la forma di un binomio fantastico, in cui E e M, da una parte, sono la norma, la I l'arbitrio creativo. «Anche in arte - diceva già del resto Klee, in epoca precibernetica - vi è spazio sufficiente per la ricerca esatta».</tt></p><p class="calibre_3"><tt class="calibre1"> </tt></p><div class="mbp_pagebreak" id="calibre_pb_94"></div>
</body></html>
