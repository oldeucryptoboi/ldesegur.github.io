<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos135388" class="calibre_1"><span class="calibre2"><tt class="calibre1"><span class="bold">20. INSALATA DI FAVOLE</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Cappuccetto Rosso incontra nel bosco Pollicino e i suoi fratelli: la loro avventura si mescola, scegliendo una strada nuova che sarà, in qualche modo, la diagonale delle due forze che agiscono sullo stesso punto, come nel famoso parallelogramma che io vidi nascere con grande sorpresa su una lavagna, nel 1930, ad opera del maestro Ferrari di Laveno.</tt></p><p class="calibre_3"><tt class="calibre1">Era un maestrino con barbetta bionda e occhiali. Zoppicava. Una volta premiò con un «dieci» il tema del mio rivale in italiano, che aveva scritto: «L'umanità ha più bisogno di uomini buoni che di uomini grandi». Da questo si può capire che era socialista. Un'altra volta, per mettermi in imbarazzo e far capire ai miei compagni che io non ero poi un pozzo di scienza, disse: «Per esempio, se domando al Gianni come si dice 'bella' in latino, non lo può sapere». Ma io che in chiesa avevo sentito cantare «Tota pulchra es Maria» e mi ero dato da fare per capire che cosa significassero quelle bellissime parole, mi alzai e risposi arrossendo: «Si dice 'pulchra'».</tt></p><p class="calibre_3"><tt class="calibre1">Tutti risero, anche il maestro e io capii che non è sempre necessario dire tutto quello che si sa. Perciò, anche in questo libro, mi astengo più che posso dalle parole difficili che conosco. Ho scritto, più su, la parola «parallelogramma», che sembra difficile, solo dopo di essermi ricordato che l'ho imparata in quinta elementare.</tt></p><p class="calibre_3"><tt class="calibre1">Se Pinocchio capita nella casetta dei Sette Nani, sarà l'ottavo tra i pupilli di Biancaneve introdurrà la sua energia vitale nella vecchia storia, costringendola a ricomporsi secondo la risultante delle due regole, quella di Pinocchio e quella di Biancaneve.</tt></p><p class="calibre_3"><tt class="calibre1">Lo stesso accade se Cenerentola sposa Barbablù, se il Gatto con gli Stivali si mette al servizio di Gianni e Rita, eccetera.</tt></p><p class="calibre_3"><tt class="calibre1">Sottoposte a questo trattamento, anche le immagini più consunte sembrano rivivere, rigermogliare, offrendo fiori e frutti inattesi. L'ibrido ha un suo fascino.</tt></p><p class="calibre_3"><tt class="calibre1">Una prima idea di questa «insalata di fiabe» si può notare in certi disegni infantili in cui per l'appunto personaggi di fiabe diverse convivono fantasticamente. Conosco però una signora che di questa tecnica si è servita quando i suoi figli erano piccoli e insaziabili nella loro fame di storie. Via via che essi crescevano e chiedevano storie nuove, essa ne improvvisava di sue mescolando i personaggi delle storie vecchie. Si faceva dettare il tema dagli stessi bambini. Da lei ho ascoltato un grottesco romanzo giallo in cui il Principe che destava con un bacio Biancaneve, addormentata per stregoneria, era lo stesso che il giorno prima aveva sposato Cenerentola... Ne seguiva un dramma pauroso, con lotte terribili tra nani, sorellastre, fate, streghe e regine...</tt></p><p class="calibre_3"><tt class="calibre1">Il tipo di binomio fantastico che governa questo gioco si distingue, dalla forma generale, solo perché è composto di due nomi propri anziché, come s'è visto di due nomi comuni, di un soggetto e di un predicato e così via. Nomi propri di fiaba, naturalmente. Una specie che le grammatiche normali non sono tenute a registrare Come se dire «Biancaneve» e «Pinocchio» fosse lo stesso che dire «Alberto» e «Rosina»...</tt></p><div class="mbp_pagebreak" id="calibre_pb_44"></div>
</body></html>
