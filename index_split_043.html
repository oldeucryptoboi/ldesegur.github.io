<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos313555" class="calibre_1"><span class="calibre2"><tt class="calibre1"><span class="bold">40. LA CAPRA DEL SIGNOR SÉGUIN</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Una volta gli scolari di Mario Lodi lessero in classe la storia della povera capretta del signor Séguin che, stanca della corda con cui il padrone la tiene legata, fugge sulla montagna dove il lupo - al termine di una eroica tenzone - se la mangia. Conservo il vecchio numero di «Insieme» - il giornalino di classe che da anni i ragazzi del Vho, una generazione dopo l'altra, compilano e spediscono ai loro amici - in cui è riportata la discussione che seguì a quella lettura. Eccola:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Walter: - Il Daudet ha scritto la storia di una capra, la capra di padron Séguin e noi l'abbiamo discussa perché non eravamo d'accordo con lui.</tt></p><p class="calibre_3"><tt class="calibre1">Elvina: - La capra del Daudet scappò perché voleva la libertà e il lupo se la mangiò. Noi abbiamo rifatto la storia in un altro modo.</tt></p><p class="calibre_3"><tt class="calibre1">Francesca: - Il padrone diceva alla capra che sulla montagna c'era il lupo, ma glielo diceva perché voleva tenere la capra prigioniera per ricavarne il latte.</tt></p><p class="calibre_3"><tt class="calibre1">Danila: - Noi abbiamo scritto che la capra è scappata e ha trovato la felicità sulla montagna nella libertà.</tt></p><p class="calibre_3"><tt class="calibre1">Miriam: - Come l'uomo vuole vivere libero, anche la nostra capra vuole vivere libera.</tt></p><p class="calibre_3"><tt class="calibre1">Mario: - Ne aveva il diritto. Se fosse venuto il lupo, le capre insieme lo avrebbero potuto uccidere a cornate.</tt></p><p class="calibre_3"><tt class="calibre1">Miriam: - Io penso che il Daudet abbia voluto insegnare che quando si disobbedisce succedono guai.</tt></p><p class="calibre_3"><tt class="calibre1">Walter: - Ma la nostra capra, scavalcando il recinto, disobbediva a un padrone che la teneva prigioniera per rubarle il latte: in questo caso non è una disobbedienza, è una ribellione a un ladro.</tt></p><p class="calibre_3"><tt class="calibre1">Mario: - Giusto, perché lui rubava il latte mentre lei voleva essere libera.</tt></p><p class="calibre_3"><tt class="calibre1">Miriam: - Però a lui occorreva il latte della capra.</tt></p><p class="calibre_3"><tt class="calibre1">Francesca: - Però alla capra occorreva la libertà. Il padrone poteva portare la capra a fare le passeggiate in montagna e lei gli donava il latte.</tt></p><p class="calibre_3"><tt class="calibre1">Walter: - Ma la capra, come dice il Daudet, non voleva una corda al collo più lunga: non voleva la corda, né lunga né corta.</tt></p><p class="calibre_3"><tt class="calibre1">Francesca: - Questa favola mi fa pensare alla lotta degli italiani per liberarsi degli austriaci.</tt></p><p class="calibre_3"><tt class="calibre1">Miriam: - Quando gli italiani furono liberi, erano felici come la capra quando arrivò sul monte.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Seguiva nel giornalino, a questo punto, il testo della storia riscritta dai ragazzi. In essa, il sogno della capretta era coronato dal trionfo di una società di libere capre sulla libera montagna.</tt></p><p class="calibre_3"><tt class="calibre1">Ho scelto questo testo per proseguire, in un'altra direzione, l'esplorazione dell'«asse della lettura», cominciata col bambino che legge i fumetti, ed anche perché essa illustra addirittura come un caso limite ciò che intendono i teorici dell'informazione quando affermano che «la decodifica di un messaggio avviene sempre secondo il codice del destinatario».</tt></p><p class="calibre_3"><tt class="calibre1">La storia del Daudet, in realtà, si presterebbe a interpretazioni più sottili. Non è semplicemente un caso di disobbedienza punita. La capra, nel finale, accetta gloriosamente la morte combattendo. Si potrebbe addirittura arrivare a farle dire: «meglio morire che vivere schiavi»... Ma i ragazzi del Vho, rifiutando di impegolarsi in sfumature ambigue, come ambigui sono spesso i sentieri dell'umorismo, hanno robustamente ritagliato nella storia una morale reazionaria da mettere sotto accusa. La gloriosa tragedia finale non li poteva persuadere: l'eroe, per loro, deve vincere, la giustizia deve trionfare...</tt></p><p class="calibre_3"><tt class="calibre1">Tutti ugualmente «contenutisti», e insensibili alle grazie dell'espressione, i ragazzi poi presentano nel corso della discussione atteggiamenti diversi.</tt></p><p class="calibre_3"><tt class="calibre1">Miriam non sembra del tutto disposta a negare che «quando si disobbedisce succedono guai» e riconosce, con la capacità tutta femminile di mettersi nei panni degli altri, che al padrone «occorreva il latte della capra».</tt></p><p class="calibre_3"><tt class="calibre1">Francesca si accontenterebbe di un compromesso riformistico: «il padrone poteva portare la capra a fare le passeggiate in montagna e lei gli donava il latte».</tt></p><p class="calibre_3"><tt class="calibre1">Walter è il più conseguente, il più radicale: «la capra non voleva la corda, né lunga né corta».</tt></p><p class="calibre_3"><tt class="calibre1">Quello che si impone, alla fine, è il sistema di valori dei collettivo, con le sue parole cardine: «libertà», «diritto», «insieme» (l'unione fa la forza).</tt></p><p class="calibre_3"><tt class="calibre1">I ragazzi vivono e lavorano da anni «insieme», in una piccola comunità democratica che richiede e stimola la loro partecipazione creativa, anziché reprimerla, deviarla o strumentalizzarla. Si leggano i due straordinari libri di Mario Lodi: "C'è speranza se questo accade al Vho" e "Il paese sbagliato". Essi spiegano come i ragazzi, quando pronunciano parole come «libertà», «diritto», «insieme» le sentano piene della loro esperienza. Non sono parole apprese, sono parole vissute e conquistate. Essi godono di libertà di pensiero e di libertà di parola. Sono abituati ad esercitare la loro critica su ogni materia prima, compresa la carta stampata. Interrogazioni e voti non sanno nemmeno che cosa siano: ogni momento del loro lavoro non è dettato da programmi burocratici, da una routine didattica, dalle esigenze della scuola come istituzione, ma è motivato come un atto vitale. E' un «momento di vita», non un «momento scolastico».</tt></p><p class="calibre_3"><tt class="calibre1">Per loro, dunque, discutere la storia del Daudet non è un esercizio scolastico, ma una necessità.</tt></p><p class="calibre_3"><tt class="calibre1">I ragazzi sono per lo più figli di salariati agricoli; e siamo in una piccola cascina della Valle Padana, in una zona che ha forti tradizioni di lotte sociali e politiche, che ha dato un suo contributo alla Resistenza. La parola «padrone» ha per loro un senso preciso. Ha il volto del «padrone» della cascina. Un «padrone» nemico. Ed è essenzialmente la parola «padrone» che fa da perno, nella loro immaginazione, alla «decodifica» del messaggio.</tt></p><p class="calibre_3"><tt class="calibre1">Francesca e Miriam, adeguandosi all'interpretazione collettiva, tendono a farla uscire dal terreno della lotta di classe, ricordando «le lotte degli italiani per liberarsi dagli austriaci»; ricorrendo, cioè, a figure della vaga mitologia dei libri scolastici. Ma, il paragone decisivo è già stato pronunciato con forza da Walter, quando ha stabilito l'equazione tra «padrone» e «ladro». In base a questa equazione è possibile la distinzione tra «disobbedienza» e «ribellione».</tt></p><p class="calibre_3"><tt class="calibre1">Francesca aveva parlato del padrone che teneva prigioniera la capra per «ricavarne» il latte. Ma Walter ha energicamente rifiutato il verbo «ricavare» e i suoi echi scolastici («dalla pecora "si ricava" la lana»...) per mutarlo senza equivoci in un violento «rubare». Così, nella discussione, le parole del testo letto perdono peso, ne emergono altre, che ricomporranno la favola secondo una norma autonoma.</tt></p><p class="calibre_3"><tt class="calibre1">Diceva già l'antico: «de te fabula narratur». Anche i bambini che non conoscono il latino riferiscono a se stessi le favole che ascoltano. Quelli del Vho hanno praticamente dimenticato la capra per mettere nella sua situazione se stessi e il «padrone», il babbo salariato agricolo e «il padrone».</tt></p><p class="calibre_3"><tt class="calibre1">Nell'immaginazione del bambino lettore (come del bambino ascoltatore) il messaggio non incide come una punta nella cera, ma si scontra con tutte le forze della personalità. Questo è reso più evidente dall'esempio dei ragazzi di Mario Lodi, che sono stati messi in condizione di rendere esplicito l'aspetto «autoriflessivo» della lettura e di esprimersi creativamente. Ma lo scontro avviene sempre. Può verificarsi al di sotto della coscienza e rimanere improduttivo se il bambino è condizionato ad ascoltare solo per conformarsi a ciò che ascolta, a leggere restando nei limiti del modello culturale e morale imposto dal testo. Ma il più delle volte, in questi casi, il bambino non fa che fingere educatamente...</tt></p><p class="calibre_3"><tt class="calibre1">Raccontategli la storia della capra del signor Séguin sottolineandone il possibile carattere di apologo intorno ai «guai» cui va incontro chi disobbedisce e il bambino capirà che vi aspettate da lui una severa condanna della disobbedienza. Ve la metterà anche per iscritto, se gli ordinate di fare il riassunto della storia. Arriverà superficialmente a convincersi che ci crede. Ma non sarà vero. Egli vi avrà mentito, come mentono ogni giorno i ragazzi scrivendo nei «temi» esattamente ciò che pensano sia desiderio dei grandi di leggervi. Per conto suo, si accontenterà di dimenticare più in fretta che può la storia della capra, come dimentica le altre storie edificanti...</tt></p><p class="calibre_3"><tt class="calibre1">L'incontro decisivo tra i ragazzi e i libri avviene sui banchi di scuola. Se avviene in una situazione creativa, dove conta la vita e non l'esercizio, ne potrà sorgere quel gusto della lettura col quale non si nasce, perché non è un istinto. Se avviene in una situazione burocratica, se il libro sarà mortificato a strumento di esercitazioni (copiature, riassunti, analisi grammaticale eccetera), soffocato dal meccanismo tradizionale: «interrogazione-giudizio», ne potrà nascere la "tecnica" della lettura, ma non il "gusto". I ragazzi sapranno leggere, ma leggeranno solo se obbligati. E fuori dell'obbligo si rifugeranno nei fumetti - anche quando sono capaci di letture più complesse e più ricche - forse solo perché i fumetti non sono stati «contaminati» dalla scuola.</tt></p><div class="mbp_pagebreak" id="calibre_pb_84"></div>
</body></html>
