<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos117842" class="calibre_1"><span class="calibre2"><tt class="calibre1"><span class="bold">16. A SBAGLIARE LE STORIE</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">- C'era una volta una bambina che si chiamava Cappuccetto Giallo.</tt></p><p class="calibre_3"><tt class="calibre1">- No, Rosso!</tt></p><p class="calibre_3"><tt class="calibre1">- Ah, sì, Rosso. Dunque il suo papà la chiama e...</tt></p><p class="calibre_3"><tt class="calibre1">- Ma no, non il suo papà, era la sua mamma.</tt></p><p class="calibre_3"><tt class="calibre1">- Giusto. La chiama e le dice: va' dalla zia Rosina a portarle...</tt></p><p class="calibre_3"><tt class="calibre1">- Va' dalla nonna, le ha detto, non dalla zia!</tt></p><p class="calibre_3"><tt class="calibre1">Eccetera.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Questo lo schema di un vecchio gioco «a sbagliare le storie» che può nascere in ogni casa, in qualsiasi momento. L'ho adoperato anch'io, tanti anni fa, nelle mie "Favole al telefono".</tt></p><p class="calibre_3"><tt class="calibre1">E' un gioco più serio di quanto non sembri a prima vista. Ma bisogna giocarlo al momento giusto. I bambini, quanto a storie, sono abbastanza a lungo conservatori. Le vogliono riascoltare con le stesse parole della prima volta, per il piacere di riconoscerle, di impararle da cima a fondo nella giusta sequenza, di riprovare le emozioni del primo incontro, nello stesso ordine: sorpresa, paura, gratificazione. Essi hanno bisogno di ordine e di rassicurazione: il mondo non deve allontanarsi troppo bruscamente dai binari sui quali, con tanta fatica, lo vanno avviando.</tt></p><p class="calibre_3"><tt class="calibre1">Può dunque darsi che sulle prime il gioco di sbagliare le storie li irriti, perché li fa sentire in pericolo. All'apparizione del lupo sono preparati: l'apparizione del nuovo li inquieta, perché non sanno se sarà amico o nemico.</tt></p><p class="calibre_3"><tt class="calibre1">A un certo punto - forse quando Cappuccetto Rosso non ha più molto da dire loro, quando sono pronti a separarsene come da un vecchio giocattolo esaurito dal consumo - accettano che dalla storia nasca la parodia, un po' perché questa sancisce il distacco, ma un po' anche perché il nuovo punto di vista rinnova l'interesse alla storia stessa, la fa rivivere su un altro binario. I bambini non giocano più tanto con Cappuccetto Rosso, quanto con se stessi: si sfidano ad affrontare la libertà senza paura, ad assumersi rischiose responsabilità. Bisogna allora essere preparati a un sano eccesso di aggressività, a salti smisurati nell'assurdo.</tt></p><p class="calibre_3"><tt class="calibre1">In qualche caso il gioco avrà una sua efficacia terapeutica. Aiuterà il bambino a sbloccarsi da certe fissazioni. Il gioco sdrammatizza il lupo, svillaneggia l'orco, ridicolizza la strega, stabilisce un più netto confine tra il mondo delle cose vere - dove certe libertà non sono possibili - e quello delle cose immaginarie. Questo deve pur accadere, prima o poi: certo non prima che il lupo, l'orco e la strega abbiano adempiuto alle loro profonde funzioni; ma nemmeno troppo tardi.</tt></p><p class="calibre_3"><tt class="calibre1">Un altro aspetto serio del gioco consiste in questo, che chi. vi partecipa deve compiere, a livello d'intuizione, una vera e propria analisi della fiaba. L'alternativa, o la parodia, possono trovar luogo solo in determinati punti e non in altri, e precisamente nei punti che caratterizzano e strutturano la fiaba, e non durante i suoi tranquilli spostamenti verbali da un nodo significativo a un altro. Le operazioni di scomposizione e ricomposizione sono, in questo gioco, contemporanee. Sono, per l'appunto, interventi operativi, non astrattamente logici.</tt></p><p class="calibre_3"><tt class="calibre1">Ne risulta un'invenzione «puntilistica» che raramente conduce a una nuova sintesi, con una sua nuova logica, ma piuttosto favorisce un vagabondaggio senza meta precisa tra i temi fiabeschi. E' uno scarabocchiare, più che un disegnare. Ma ormai conosciamo assai bene l'utilità dello scarabocchio.</tt></p><div class="mbp_pagebreak" id="calibre_pb_36"></div>
</body></html>
