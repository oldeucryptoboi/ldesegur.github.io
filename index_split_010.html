<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos63458" class="calibre_1"><span class="calibre2"><tt class="calibre1"><span class="bold">7. IL NONNO DI LENIN</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Questo capitoletto è solo la continuazione del precedente. Ma mi piaceva troppo l'idea di mettere in un titolo il nonno di Lenin, per rinunciare all'arbitraria cesura.</tt></p><p class="calibre_3"><tt class="calibre1">La casa di campagna del nonno di Lenin sorge, non lontano da Kazan - capitale della Repubblica autonoma dei tartari -, un po' in cima a una collinetta ai piedi della quale scorre, portando a spasso le sue anatre, un fiumiciattolo colcosiano. Un bel posto, dove ho bevuto del buon vino con i miei amici tartari.</tt></p><p class="calibre_3"><tt class="calibre1">Una parete del soggiorno dà sul giardino con tre grandi finestre. I ragazzi, tra i quali Volodja Ul'janov, il futuro Lenin, entravano e uscivano di casa per le finestre, anziché per la porta. Il saggio dottor Blank (padre della madre di Lenin), ben guardandosi dal proibire quell'innocente spasso, fece mettere sotto le finestre delle robuste panchette, perché i ragazzi se ne potessero servire nei loro andirivieni senza rischiare di rompersi l'osso del collo. A me sembra un modo esemplare di mettersi al servizio dell'immaginazione infantile.</tt></p><p class="calibre_3"><tt class="calibre1">Con le storie e i procedimenti fantastici per produrle noi aiutiamo i bambini a entrare nella realtà dalla finestra, anziché dalla porta. E' più divertente: dunque è più utile.</tt></p><p class="calibre_3"><tt class="calibre1">Niente impedisce, del resto, di provocare l'impatto con la realtà per mezzo di ipotesi più impegnative.</tt></p><p class="calibre_3"><tt class="calibre1">Esempio: "Che cosa succederebbe se in tutto il mondo, da un polo all'altro, da un momento all'altro, sparisse il denaro?"</tt></p><p class="calibre_3"><tt class="calibre1">Questo non è soltanto un tema per l'immaginazione infantile: perciò appunto penso che sia un tema particolarmente adatto ai bambini, ai quali piace misurarsi con problemi più grandi di loro. E' il solo modo che hanno a disposizione per crescere. E non vi sono dubbi che essi vogliano, prima di tutto, e sopra tutto il resto, crescere.</tt></p><p class="calibre_3"><tt class="calibre1">Il diritto di crescere, in effetti, noi glielo riconosciamo solo a parole. Ogni volta che lo prendono sul serio, ci giochiamo tutta la nostra autorità per vietargliene l'uso.</tt></p><p class="calibre_3"><tt class="calibre1">Mi resta ora da far osservare, a proposito dell'«ipotesi fantastica», che essa è, a conti fatti, soltanto un caso particolare di «binomio fantastico», rappresentato dall'unione arbitraria tra un determinato soggetto e un determinato predicato. Mutano i componenti del «binomio», non la loro funzione. Nel caso generale, descritto nei precedenti capitoli, abbiamo considerato «binomi» costituiti di due nomi. Nell'ipotesi fantastica si uniscono invece un nome e un verbo, un soggetto e un predicato, o anche un soggetto e un attributo.</tt></p><p class="calibre_3"><tt class="calibre1">Esempi:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">- "nome e verbo": «la città», «vola»;</tt></p><p class="calibre_3"><tt class="calibre1">- "soggetto e predicato": «Milano», «è circondata dal mare»;</tt></p><p class="calibre_3"><tt class="calibre1">- "soggetto e attributo": «il coccodrillo», «esperto in cacca di gatti».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Non dubito che possano esistere altre forme di «ipotesi fantastiche». Per i fini di questo libretto, possono bastare quelle che ho detto. (La rima, ottenuta con qualche licenza grammaticale, ha funzioni provocatorie: spero che si noti).</tt></p><div class="mbp_pagebreak" id="calibre_pb_18"></div>
</body></html>
