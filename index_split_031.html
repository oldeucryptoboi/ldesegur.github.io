<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos196619" class="calibre_1"><span class="calibre2"><tt class="calibre1"><span class="bold">28. MANGIARE E «GIOCARE A MANGIARE»</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Lo sviluppo dei processi mentali - scrive L. S. Vigotski (in "Pensiero e linguaggio", Guaraldi, Bologna 1967) - ha inizio con un dialogo, fatto di parole e di gesti, tra il bambino e i genitori. Il pensiero autonomo comincia quando il bambino è per la prima volta capace di interiorizzare queste conversazioni e di istituirle dentro di sé».</tt></p><p class="calibre_3"><tt class="calibre1">Dopo averne scartate molte altre, ho scelto questa citazione per inaugurare una breve serie di osservazioni di «fantastica casalinga», che prende le mosse dal discorso materno, perché mi sembra che Vigotski abbia detto in modo semplice e chiaro ciò che altri dicono e scrivono con enormi sforzi per riuscire incomprensibili.</tt></p><p class="calibre_3"><tt class="calibre1">Il dialogo di cui parla lo psicologo sovietico è in primo luogo un monologo, materno o paterno, fatto di suoni carezzevoli, di incoraggiamenti e sorrisi, di piccoli eventi che eccitano di volta in volta il riconoscimento, la sorpresa, la risposta globale di uno sgambettamento, la musica prelinguistica di un balbettio. Le madri soprattutto non si stancano mai di parlare al bambino, fin dalle prime settimane di vita, come per tenerlo avvolto in un grembo di parole tenere e calde. Esse si comportano spontaneamente come se avessero letto ciò che Maria Montessori dice della «mente assorbente» del bambino, che appunto quasi per «assorbimento» interiorizza il linguaggio e ogni sorta di segnali del mondo esterno.</tt></p><p class="calibre_3"><tt class="calibre1">- Non capisce, ma è contento: dunque qualcosa succede, - obiettava al pediatra razionalista una madre che era solita tenere al bambino nella culla discorsi assolutamente da adulti: - in qualche modo mi ascolta.</tt></p><p class="calibre_3"><tt class="calibre1">- Non ti ascolta, ti guarda, è contento perché sei lì, perché ti occupi di lui.</tt></p><p class="calibre_3"><tt class="calibre1">- Qualche cosa capisce, qualche cosa succede, - ribatteva la madre.</tt></p><p class="calibre_3"><tt class="calibre1">Anche collegare una voce a un volto è un lavoro, è frutto di una elementare attività mentale. Parlando al bambino che ancora non la può capire, la madre fa ugualmente cosa utile non solo perché gli offre la sua compagnia, la sua presenza fornitrice di protezione e calore, ma anche perché procura alimenti alla sua «fame di stimoli».</tt></p><p class="calibre_3"><tt class="calibre1">Il discorso materno è spesso immaginoso, poetico, trasforma in un gioco a due il rituale del bagno, del cambio, della pappa, accompagnando i gesti con continue invenzioni.</tt></p><p class="calibre_3"><tt class="calibre1">- Sono sicura che ride quando gli infilo le scarpine sulle mani, invece che ai piedi.</tt></p><p class="calibre_3"><tt class="calibre1">Un bambino di sei mesi si divertiva molto quando la madre, nell'imboccarlo, fingeva di ficcarsi il cucchiaio degli omogeneizzati nell'orecchio. Esigeva la ripetizione della scena, agitandosi festosamente.</tt></p><p class="calibre_3"><tt class="calibre1">Alcuni di questi giochi sono stati istituzionalizzati dalla tradizione. Per esempio, al momento della pappa, è molto diffusa l'usanza di incoraggiare il bambino a prenderne un altro cucchiaio «per la zia», «per la nonna», eccetera. Usanza non del tutto ragionevole, come penso di aver dimostrato con la filastrocca seguente:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Un po' per la mamma,</tt></p><p class="calibre_3"><tt class="calibre1">un po' per il papà,</tt></p><p class="calibre_3"><tt class="calibre1">un po' per la nonna</tt></p><p class="calibre_3"><tt class="calibre1">che sta a Santhià,</tt></p><p class="calibre_3"><tt class="calibre1">un po' per la zia</tt></p><p class="calibre_3"><tt class="calibre1">che sta in Francia:</tt></p><p class="calibre_3"><tt class="calibre1">fu così che al bambino</tt></p><p class="calibre_3"><tt class="calibre1">venne il mal di pancia»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Ma il bambino, almeno fino a una certa età, corrisponde volentieri a quel gioco, perché risveglia la sua attenzione, popola di personaggi la sua colazione che diventa una specie di «déjeuner du roi», dà un significato simbolico all'atto del mangiare, estraendolo dalla catena delle schiavitù quotidiane. Mangiare diventa un fatto estetico, un «giocare a mangiare», un «recitare la colazione». Anche vestirsi, o spogliarsi, diventano più interessanti quando prendono la forma di un «giocare a vestirsi», «giocare a spogliarsi». E qui vorrei chiedere a Franco Passatore se anche ad avvenimenti come questi si attaglierebbe la sua definizione di «teatro-gioco-vita», ma non ho il suo numero di telefono...</tt></p><p class="calibre_3"><tt class="calibre1">Le madri più pazienti hanno modo di constatare ogni giorno l'efficacia del «giocare a...» Una di esse mi raccontava che il suo bambino aveva imparato prestissimo ad allacciarsi i bottoni da solo, dopo che per qualche tempo essa, mentre lo abbottonava, gli aveva raccontato la storia di Bottoncino che cercava la sua casetta, e la sbagliava, ed era tanto contento quando riusciva a infilarne la porta. E avrà anche detto «la porticina», incorrendo in un abuso di diminutivi alquanto sconsigliabile. Ma il fatto è bello e significativo e la dice lunga sull'importanza dell'immaginazione nell'attività educativa.</tt></p><p class="calibre_3"><tt class="calibre1">L'errore sarà eventualmente di credere che la storia di Bottoncino possa conservare il suo fascino se viene scritta e stampata: essa fa parte - chiediamo l'espressione in prestito a Natalia Ginzburg - di un prezioso «lessico famigliare». Non avrebbe più senso per il bambino se la ritrovasse in un libro quando già da un pezzo ha imparato ad abbottonarsi senza nemmeno pensarci e alla carta stampata chiede avventure più sostanziose.</tt></p><p class="calibre_3"><tt class="calibre1">Un'analisi più ravvicinata del «discorso materno» mi sembra indispensabile per chi si trovi a dover inventare storie per i piccolissimi, troppo piccoli anche per Pollicino.</tt></p><div class="mbp_pagebreak" id="calibre_pb_60"></div>
</body></html>
