<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos231768" class="calibre_1"><span class="calibre2"><tt class="calibre1"><span class="bold">32. MARIONETTE E BURATTINI</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">La parola «teatrino» ha già alluso - trattenendosi dal precisare - a marionette e burattini. Qui essi verranno di persona alla ribalta. Affascinanti personcine. Ma non aggiungerò altro a questa vaga definizione: non mi passa nemmeno per la testa di mettermi in concorrenza, nientemeno, con Goethe e con Kleist per parlare del loro fascino.</tt></p><p class="calibre_3"><tt class="calibre1">Tre volte in vita mia sono stato burattinaio: da bambino, agendo in un sottoscala che aveva una finestrella fatta apposta per assumere il ruolo di boccascena; da maestro di scuola, per i miei scolari di un paesetto in riva al lago Maggiore (uno di loro, ricordo, quando andava a confessarsi raccontava nel quaderno del «diario libero» l'intera confessione, domande e risposte); da uomo fatto, per qualche settimana, con un pubblico di contadini che mi regalavano uova e salsicce. Burattinaio, il più bel mestiere del mondo.</tt></p><p class="calibre_3"><tt class="calibre1">Marionette e burattini, se si trascurano i dettagli filologici, sono arrivati ai bambini per una doppia «caduta». I loro più lontani antenati sono le maschere rituali dei popoli primitivi. Prima caduta, dal sacro al profano, dal rito al teatro. Seconda caduta, dal teatro al mondo dei giochi. Questa è una storia che si sta svolgendo sotto i nostri occhi. Chi resiste in Italia, a tener desta la tradizione di questa straordinaria forma di teatro popolare, a parte Otello Sarzi e pochi intimi?</tt></p><p class="calibre_3"><tt class="calibre1">Mariano Dolci, che a lungo ha lavorato con Sarzi e che ha scritto per l'assessorato alle istituzioni culturali del comune di Reggio Emilia (e di quale altra città, se no?) un prezioso trattatello pratico intitolato "I burattini - strumento pedagogico per la scuola", così commenta la decadenza dei burattini, a pag. 11:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«... Il ruolo che questi teatrini ebbero nella cultura popolare è stato molto importante e si rimane sbalorditi scorrendo i titoli dei copioni che erano rappresentati ancora fino al primo novecento osservando la vasta gamma di interessi che essi ricoprivano: troviamo testi tratti da argomenti biblici, mitologici, riduzioni di celebri opere teatrali e letterarie di tutto il mondo, ricostruzioni storiche, commedie a sfondo sociale, politico, polemico, anticlericale, di attualità, eccetera.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Io ho fatto in tempo a vedere una riduzione dell'"Aida" per le marionette. L'unico spettacolo di burattini «importante» che io ricordi è invece: "Ginevra degli Almieri, ovvero La Sepolta Viva, con Gioppino ladro di sepoltura". Lo ricordo perché lo vidi una sera che mi innamorai di una ragazza di Cremona. Non ricordo come si chiamava la ragazza perché è stato molto prima del primo amore che non si scorda mai.</tt></p><p class="calibre_3"><tt class="calibre1">Sarzi e i suoi amici hanno fatto molto per i burattini. Ma io credo che abbiano fatto la cosa più importante quando hanno cominciato ad andare nelle scuole non solo per fare degli spettacoli, ma per insegnare ai bambini a fabbricarsi i loro burattini e a muoverli, a costruirsi le baracche, a preparare le scene, le luci, il commento musicale, a inventare storie, sceneggiarle e recitarsele. Mariano Dolci ha una bella barba da Mangiafuoco. Appena lo vedono, i bambini capiscono che possono aspettarsi da lui cose straordinarie. Mariano cava dal sacco alcune teste rotonde, bianche, e insegna ai bambini ad appiccicarvi il naso e gli occhi, a disegnarvi la bocca, a inventar loro un carattere e un corpo, a vestirle, a infilarci le dita...</tt></p><p class="calibre_3"><tt class="calibre1">Nelle scuole per l'infanzia di Reggio Emilia la baracca dei burattini è un mobile fisso. In qualsiasi momento un bambino ci si può nascondere, acchiappare il suo burattino preferito e metterlo al lavoro. Se ci va anche un altro bambino, due storie diverse sono in scena contemporaneamente. I due bambini possono anche accordarsi e stabilire un turno: prima sarà il burattino A a prendere il bastone e picchiare il burattino B, poi sarà B a picchiare A. Ci sono bambini che parlano solo attraverso il burattino. Ci sono bambini che, mentre muovono il burattino-coccodrillo, si scansano vivacemente, per non essere mangiati. Sono ben loro che hanno le dita al posto giusto, nel corpo artificiale della belva: ma non si sa mai...</tt></p><p class="calibre_3"><tt class="calibre1">Il povero maestro Bonanno, che insegnava alla «Badini» di Roma ed è morto giovanissimo, nel teatrino dei burattini della sua quinta elementare teneva un burattino-maestro. A questo burattino i bambini dicevano tutto quello che non avrebbero osato dire al maestro vero e proprio: il quale sedeva davanti alla baracca e ascoltava tutto, s'intende, così sapeva quel che i bambini pensavano veramente di lui. Mi disse una volta: «Imparo i miei difetti».</tt></p><p class="calibre_3"><tt class="calibre1">A scuola ci sono più spesso i burattini, in casa le marionette. Ci sarà un perché, ma io non lo vedo. Il più bel teatrino di marionette che io conosca è inglese, è fatto di cartone, si ritaglia e si monta, si ritagliano anche le scene e i personaggi, è straordinariamente agibile proprio perché è un teatrino ridotto all'osso, tutto da inventare.</tt></p><p class="calibre_3"><tt class="calibre1">Il linguaggio proprio dei burattini e delle marionette è il movimento. Essi non sono fatti né per i lunghi monologhi - a meno che mentre Amleto recita il suo non intervenga ogni tanto un diavolo, nel tentativo di rubargli il teschio e di mettergli in mano un pomodoro - né per i lunghi dialoghi. Però un burattino solo, se ci sa fare, può dialogare per ore con il suo pubblico di bambini, senza stancarsi e senza stancarli.</tt></p><p class="calibre_3"><tt class="calibre1">La superiorità del teatrino dei burattini su quello delle marionette sta nel maggiore estro dei movimenti. La superiorità del teatrino delle marionette sta nella scenografia e nell'arredamento. Le bambine riempiono la scena con i mobili della loro bambola, e questo occupa tanto tempo, dà luogo a tanti eventi che poi non c'è più bisogno nemmeno di fare lo spettacolo.</tt></p><p class="calibre_3"><tt class="calibre1">Le risorse tipiche dei due teatrini s'imparano solo con la pratica. Non c'è niente da dire in proposito. Al più, posso consigliare di leggere il libretto di Mariano Dolci. Qui, e ora la domanda è quest'altra: quali storie possiamo inventare per le marionette e i burattini?</tt></p><p class="calibre_3"><tt class="calibre1">Le fiabe popolari, e il loro trattamento secondo le tecniche di cui si è già parlato, offrono un repertorio praticamente inesauribile. Con un'avvertenza: l'introduzione di un personaggio comico è quasi obbligatoria e si rivela sempre produttiva.</tt></p><p class="calibre_3"><tt class="calibre1">Due burattini scelti a caso sono un «binomio fantastico»: non ho che da rimandare ai capitoli precedenti chi abbisogni di altre spiegazioni.</tt></p><p class="calibre_3"><tt class="calibre1">Piuttosto, tenendo presente la possibilità di affidare al teatrino certi «messaggi segreti», vorrei citare almeno due esercizi fantastici: il "primo" consiste nello sfruttare i materiali offerti dalla televisione, ciò che consente senza sforzo di creare un'alternativa, o un principio di alternativa critica, all'ascolto puramente passivo dei programmi; il "secondo" consiste nell'attribuzione di ruoli nascosti a determinati personaggi. E ora mi spiego su entrambi i punti.</tt></p><p class="calibre_3"><tt class="calibre1">Non c'è praticamente trasmissione televisiva che non possa essere usata come materia prima per una rappresentazione del teatrino. Non si tratta nemmeno di voler fare ad ogni costo di questa rappresentazione una «controtrasmissione»: lo diventerà da sé, ci penseranno le marionette o i burattini, con i loro movimenti, con la loro capacità di riduzione all'assurdo, a ridicolizzare il personaggio del presentatore tronfio, del cantante cane, del concorrente ai telequiz, del detective infallibile, del mostro visto in un telefilm. Oppure basterà l'accostamento tra i personaggi del teleschermo e un personaggio incongruo: Pinocchio al Telegiornale, la strega allo Zecchino d'Oro, il diavolo al Festival di Sanremo.</tt></p><p class="calibre_3"><tt class="calibre1">Ho visto, in una scuola elementare, un «Rischiatutto» col diavolo come concorrente. Io veramente avevo raccontato poco prima la storia del coccodrillo che si presenta alla trasmissione e si mangia Mike Bongiorno. I bambini non avevano un coccodrillo tra i loro burattini, ma avevano un diavolo. In chiave diabolica la storia è risultata molto più comica della mia.</tt></p><p class="calibre_3"><tt class="calibre1">Col secondo esercizio torniamo in famiglia, tra i bambini più piccoli. Ciò che gli scolari facevano col loro maestro, parlandogli per mezzo del burattino-maestro, noi possiamo fare con i nostri bambini, parlando loro per mezzo delle marionette. Bisogna tener presente che le marionette si prestano a identificazioni, in qualche modo, permanenti. Il re, qualunque cosa faccia, è fondamentalmente il padre, l'autorità, la forza, l'adulto di cui si ha bisogno ma di cui si può avere paura, che opprime il piccolo ma insieme lo protegge da ogni pericolo. La regina è la madre. Il principe è lui, il bambino (la principessa, la bambina). La fata è «la cosa bella», la magia buona, la speranza, il soddisfacimento, il futuro. Il diavolo riassume tutte le paure, i mostri in agguato, ogni possibile nemico. Ricordando queste equivalenze, è possibile incaricare le marionette - mentre recitano le loro avventure - di trasmettere al bambino messaggi rassicuranti. Comunicare per simboli non è meno importante che comunicare per parole. Qualche volta è il solo modo di comunicare con il bambino.</tt></p><p class="calibre_3"><tt class="calibre1">Non so, perché non ne ho fatto l'esperienza, quanto il bambino possa gradire che una marionetta lo rappresenti per istituzione, portando il suo stesso nome, agendo per lui nel teatrino. Può darsi che egli accetti il gioco, come accetta le storie in cui figura come protagonista. Ma può darsi che rifiuti un'identificazione così pubblica, in un oggetto preciso, visibile e palpabile. Anche il bambino può tenere ai suoi segreti. ("Auch Kìnder haben Geheimnisse" è il titolo, per l'appunto, di un libretto per bambini di Stempel e Ripkens, stampato a Monaco di Baviera nel 1972).</tt></p><div class="mbp_pagebreak" id="calibre_pb_68"></div>
</body></html>
