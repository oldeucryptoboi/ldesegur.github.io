<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos150201" class="calibre_1"><span class="calibre2"><tt class="calibre1"><span class="bold">22. LE CARTE DI PROPP</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Un aspetto caratteristico del genio di Leonardo, che trovo egregiamente messo in luce in un articolo della rivista «Scienze» (edizione italiana del «Scientific American»), è consistito nella sua capacità di considerare, per la prima volta nella storia, una qualunque macchina non come un organismo unico, un prototipo irripetibile, ma come un insieme di macchine più semplici.</tt></p><p class="calibre_3"><tt class="calibre1">Leonardo «scompose» le macchine in elementi. In «funzioni». Così egli giunse a studiare separatamente, per esempio, la «funzione» dell'attrito, e questo studio lo portò a progettare cuscinetti a sfere e a coni, perfino rulli troncoconici che sono stati effettivamente fabbricati solo in tempi recentissimi, per il funzionamento dei giroscopi indispensabili alla navigazione aerea.</tt></p><p class="calibre_3"><tt class="calibre1">In studi del genere, Leonardo riusciva anche a divertirsi. E' stato scoperto di recente il suo disegno di un'invenzione burlesca: un «ammortizzatore per frenare la caduta di un uomo dall'alto». Vi si vede l'uomo che cade, di dove non si sa, frenato da un sistema di, cunei connessi tra loro e, nel punto finale della caduta, da una balla di lana, la cui resistenza all'urto è controllata e misurata da un ultimo cuneo. E' probabile che si debba attribuire a Leonardo, dunque, anche l'invenzione delle «macchine inutili», costruite per gioco, per seguire una fantasia, disegnate con un sorriso, momentaneamente opposte e ribelli alla norma utilitaristica del progresso tecnico-scientifico.</tt></p><p class="calibre_3"><tt class="calibre1">Qualcosa di simile alla scomposizione leonardesca delle macchine nelle loro «funzioni» ha fatto, nei confronti delle fiabe popolari, l'etnologo sovietico Vladimir Ja. Propp, nella sua opera "Morfologia della fiaba" e nel suo studio "La trasformazione nelle fiabe di magia".</tt></p><p class="calibre_3"><tt class="calibre1">Propp è giustamente famoso anche per il libro "Le radici storiche dei racconti di fate", nel quale espone in modo avvincente e, almeno dal punto di vista poetico, convincente, la teoria secondo la quale il nucleo più antico delle fiabe magiche deriva dai rituali di iniziazione in uso nelle società primitive.</tt></p><p class="calibre_3"><tt class="calibre1">Ciò che le fiabe narrano - o, al termine della loro metamorfosi, nascondono - una volta accadeva: giunti a una certa età i ragazzi venivano separati dalla famiglia e portati nel bosco (come Pollicino, come Nino e Rita, come Biancaneve)... dove gli stregoni della tribù, abbigliati in modo da far spavento, col viso coperto da maschere orribili (che a noi fanno subito pensare ai maghi e alle streghe)... li sottoponevano a prove difficili e spesso mortali (tutti gli eroi delle fiabe ne incontrano sul loro cammino)... i ragazzi ascoltavano il racconto dei miti della tribù e ricevevano in consegna le armi (i doni magici che nelle fiabe donatori soprannaturali distribuiscono agli eroi in pericolo)... e infine facevano ritorno alle loro case, spesso con un altro nome (anche l'eroe delle fiabe torna talvolta in incognito)... ed erano maturi per sposarsi (come nelle fiabe, che nove volte su dieci si concludono con una festa di nozze)...</tt></p><p class="calibre_3"><tt class="calibre1">Nella struttura della fiaba si ripete la struttura del rito. E proprio da questa osservazione Vladimir Propp (ma non lui solo) deduce la teoria secondo cui la fiaba ha cominciato a vivere come tale quando l'antico rito è caduto, lasciando di sé solo il racconto. I narratori, nel corso dei millenni, hanno sempre più tradito il ricordo del rito e sempre più servito le esigenze autonome della fiaba, che di bocca in bocca si è trasformata, ha accumulato varianti, ha seguito i popoli (indoeuropei) nelle loro migrazioni, ha assorbito gli effetti dei mutamenti storici e sociali. Così i parlanti, nel corso di pochi secoli, trasformano una lingua fino a dar vita a una lingua nuova: quanti ne sono trascorsi dal latino della decadenza romana alle lingue romanze?</tt></p><p class="calibre_3"><tt class="calibre1">Le fiabe, insomma, sarebbero nate "per caduta" dal mondo sacro al mondo laico: come "per caduta" sono approdati al mondo infantile, ridotti a giocattoli, oggetti che in ere precedenti sono stati oggetti rituali e culturali. Per esempio le bambole, la trottola. Ma non c'è, all'origine del teatro, uno stesso processo dal sacro al profano?</tt></p><p class="calibre_3"><tt class="calibre1">Attorno al primitivo nucleo magico le fiabe hanno raccolto altri miti desacralizzati, racconti di avventure, leggende, aneddoti; accanto ai personaggi magici hanno schierato i personaggi del mondo contadino (per esempio il furbo e lo sciocco). Si è creato un denso e complesso magma; una matassa di cento colori di cui però - dice Propp - il filo principale è quello descritto.</tt></p><p class="calibre_3"><tt class="calibre1">Una teoria ne può valere un'altra e forse nessuna è in grado di dare una spiegazione completa delle fiabe. Questa di Propp ha un fascino particolare perché istituisce un legame profondo - qualcuno dirà a livello di «inconscio collettivo» - tra il ragazzo preistorico che visse i riti di iniziazione e il bambino storico che vive proprio con la fiaba una sua prima iniziazione al mondo dell'umano. L'identificazione tra il piccolo ascoltatore e il Pollicino della fiaba che la madre gli narra, alla luce di quella teoria, non ha solo una giustificazione psicologica: ne ha una ben più profonda, radicata nell'oscuro del sangue.</tt></p><p class="calibre_3"><tt class="calibre1">Analizzando la struttura della fiaba popolare - con particolare attenzione alla fiaba popolare russa (che del resto appartiene largamente allo stesso patrimonio indoeuropeo cui appartengono quelle tedesche o quelle italiane) - il Propp è giunto a formulare tre principi: 1) «gli elementi costanti, stabili della favola sono le funzioni dei personaggi, indipendentemente dall'esecutore e dal modo dell'esecuzione»; 2) «il numero delle funzioni che compaiono nelle fiabe di magia è limitato»; 3) «la successione delle funzioni è sempre identica».</tt></p><p class="calibre_3"><tt class="calibre1">Nel sistema di Propp le funzioni sono trentuna ed esse bastano, con le loro varianti ed articolazioni interne, a descrivere la forma delle fiabe:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«1) allontanamento,</tt></p><p class="calibre_3"><tt class="calibre1">2) divieto,</tt></p><p class="calibre_3"><tt class="calibre1">3) infrazione,</tt></p><p class="calibre_3"><tt class="calibre1">4) investigazione,</tt></p><p class="calibre_3"><tt class="calibre1">5) delazione,</tt></p><p class="calibre_3"><tt class="calibre1">6) tranello,</tt></p><p class="calibre_3"><tt class="calibre1">7) connivenza,</tt></p><p class="calibre_3"><tt class="calibre1">8) danneggiamento (o mancanza),</tt></p><p class="calibre_3"><tt class="calibre1">9) mediazione,</tt></p><p class="calibre_3"><tt class="calibre1">10) consenso dell'eroe,</tt></p><p class="calibre_3"><tt class="calibre1">11) partenza dell'eroe,</tt></p><p class="calibre_3"><tt class="calibre1">12) l'eroe messo alla prova dal donatore,</tt></p><p class="calibre_3"><tt class="calibre1">13) reazione dell'eroe,</tt></p><p class="calibre_3"><tt class="calibre1">14) fornitura del mezzo magico,</tt></p><p class="calibre_3"><tt class="calibre1">15) trasferimento dell'eroe,</tt></p><p class="calibre_3"><tt class="calibre1">16) lotta tra eroe e antagonista,</tt></p><p class="calibre_3"><tt class="calibre1">17) l'eroe marchiato,</tt></p><p class="calibre_3"><tt class="calibre1">18) vittoria sull'antagonista,</tt></p><p class="calibre_3"><tt class="calibre1">19) rimozione della sciagura o mancanza iniziale</tt></p><p class="calibre_3"><tt class="calibre1">20) ritorno dell'eroe,</tt></p><p class="calibre_3"><tt class="calibre1">21) sua persecuzione,</tt></p><p class="calibre_3"><tt class="calibre1">22) l'eroe si salva,</tt></p><p class="calibre_3"><tt class="calibre1">23) l'eroe arriva in incognito a casa</tt></p><p class="calibre_3"><tt class="calibre1">24) pretese del falso eroe</tt></p><p class="calibre_3"><tt class="calibre1">25) all'eroe è imposto un compito difficile,</tt></p><p class="calibre_3"><tt class="calibre1">26) esecuzione del compito,</tt></p><p class="calibre_3"><tt class="calibre1">27) riconoscimento dell'eroe,</tt></p><p class="calibre_3"><tt class="calibre1">28) smascheramento del falso eroe o dell'antagonista,</tt></p><p class="calibre_3"><tt class="calibre1">29) trasfigurazione dell'eroe,</tt></p><p class="calibre_3"><tt class="calibre1">30) punizione dell'antagonista,</tt></p><p class="calibre_3"><tt class="calibre1">31) nozze dell'eroe.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Naturalmente non in "tutte" le fiabe sono presenti "tutte" le funzioni: nella successione obbligatoria avvengono dei salti, delle aggregazioni e sintesi, che però non contraddicono alla linea generale. Una fiaba può cominciare dalla prima funzione, dalla settima o dalla dodicesima, ma - se è sufficientemente antica - è difficile che salti all'indietro, per recuperare i passaggi dimenticati. La funzione di «allontanamento», che Propp indica al primo posto, può essere adempiuta da un personaggio che si allontana di casa per qualsiasi motivo, un principe che parte per la guerra, un padre che muore, un genitore che va al lavoro (raccomandando ai figli - ecco il «divieto» - di non aprire la porta a nessuno, o di non toccare una certa cosa), un mercante che si mette in viaggio per affari, eccetera. Ogni «funzione» può comprendere il suo contrario: il «divieto» può essere rappresentato da un «ordine» positivo.</tt></p><p class="calibre_3"><tt class="calibre1">Ma non spingeremo più in là le nostre osservazioni sulle «funzioni» di Propp se non per suggerire, a chi ne abbia voglia, di esercitarsi a confrontare la loro sequenza con la trama di un qualsiasi film sulle imprese dell'Agente 007: egli potrebbe stupirsi di ritrovarne un gran numero, pressoché nell'ordine giusto, tanto è viva e pervicacemente presente nella nostra cultura la struttura fiabesca. Molti libri d'avventure non hanno una traccia diversa.</tt></p><p class="calibre_3"><tt class="calibre1">A noi le «funzioni» interessano perché possiamo usarle per costruire infinite storie, come con dodici note (trascurando i quarti di tono, e sempre restando chiusi nel limitato sistema sonoro dell'Occidente prima della musica elettronica) si possono comporre infinite melodie.</tt></p><p class="calibre_3"><tt class="calibre1">A Reggio Emilia, per sperimentare la produttività delle «funzioni», le abbiamo ridotte "motu proprio" a venti, saltandone alcune e sostituendone altre con l'indicazione di altrettanti «temi» fiabeschi. Due amici pittori hanno disegnato venti «carte» da gioco, ciascuna contrassegnata da una parola (il «titolo» generico della funzione) e da un'illustrazione simbolica, o caricaturale, ma pertinente: «divieto», «infrazione», «danneggiamento o mancanza», «partenza dell'eroe», «missione», «incontro col donatore», «doni magici», «compare l'antagonista», «poteri diabolici dell'antagonista», «duello», «vittoria», «ritorno», «arrivo a casa», «il falso eroe», «prove difficili», «danno riparato», «riconoscimento dell'eroe», «il falso eroe smascherato», «punizione dell'antagonista», «nozze».</tt></p><p class="calibre_3"><tt class="calibre1">Un gruppo ha poi lavorato a produrre una storia strutturandola sulla serie delle venti «carte di Propp». Con molto spasso, devo dire, e con notevoli risultati di parodia.</tt></p><p class="calibre_3"><tt class="calibre1">Ho visto poi che i bambini riescono facilmente a produrre una fiaba seguendo la traccia delle «carte» perché ogni parola della serie («funzione» o «tema fiabesco») si presenta carica di significati favolosi e si presta a un gioco interminabile di variazioni. Ricordo un'originale interpretazione del «divieto»: un padre si allontana da casa vietando ai figli di gettare vasi di fiori dal balcone sulla testa dei passanti... E tra le «prove difficili» non è mancato l'obbligo di recarsi al cimitero a mezzanotte: il massimo del terrore e del coraggio, fino a una certa età.</tt></p><p class="calibre_3"><tt class="calibre1">I bambini, però, amano mescolare le carte, improvvisandosi delle regole: estrarne tre a caso e costruirci una storia completa; partire dall'ultima carta della serie; dividersi il mazzo, tra due gruppi, e comporre due storie a gara. Spesso basta una carta a suggerire una favola. Quella dei «doni magici» è bastata a uno scolaro di quarta per inventare la storia di una penna che faceva i compiti da sola.</tt></p><p class="calibre_3"><tt class="calibre1">Chiunque può farsi da solo un mazzetto di «carte di Propp», di venti o di trentun pezzi, o di cinquanta, a scelta: basta scrivere su ogni carta il titolo della «funzione» o del «tema», l'illustrazione non è indispensabile.</tt></p><p class="calibre_3"><tt class="calibre1">Il gioco può ricordare solo per errore la struttura del «puzzle», o rompicapo, nel quale si ricevono venti, o mille, frammenti disordinati di un unico disegno, con il compito di ricostruire a mosaico il disegno intero. Le «carte di Propp» consentono invece, come s'è detto, la costruzione di un numero infinito di disegni, perché ogni pezzo non ha un significato unico, ma è aperto a molti significati.</tt></p><p class="calibre_3"><tt class="calibre1">Perché usare proprio le «carte di Propp» e non altre carte di fantasia, o un gruppo di immagini prese a caso, o una serie di parole del vocabolario? Mi sembra evidente: ogni «carta di Propp» non rappresenta solo se stessa, ma un intero spaccato del mondo fiabesco, un brulicare di echi fantastici, per bambini che abbiano avuto una qualche dimestichezza con le fiabe, il loro linguaggio, i loro temi.</tt></p><p class="calibre_3"><tt class="calibre1">Ogni «funzione», inoltre, è ricca di «appelli» al mondo personale del bambino.</tt></p><p class="calibre_3"><tt class="calibre1">Egli legge «divieto» e la parola entra immediatamente in contatto con l'esperienza che egli ha dei «divieti» familiari («non toccare», «non giocare con l'acqua», «lascia stare quel martello»). Rivive oscuramente i primi momenti del suo rapporto con le cose, quando solo il «sì» e il «no» materno lo aiutavano a distinguere tra lecito e illecito. «Divieto» è per lui lo scontro con l'autorità, o l'autoritarismo, della scuola. Ma è anche, in positivo («divieto» e «ordine» funzionalmente si equivalgono) la scoperta della legge del gioco: «così si fa, così no»; l'incontro con i limiti che la realtà o la società impongono alla sua libertà; uno degli strumenti della sua socializzazione.</tt></p><p class="calibre_3"><tt class="calibre1">La struttura della fiaba non soltanto ricalca - se obbediamo a Propp - quella dei riti di iniziazione, ma anche in qualche modo si ripete nella struttura dell'esperienza infantile, che è un seguito di missioni e duelli, di prove difficili e di delusioni, secondo certi passaggi inevitabili. Non manca al bambino nemmeno l'esperienza dei «doni magici»: quelli della Befana e del Bambin Gesù. E a lungo per lui i genitori sono stati «donatori magici», capaci di tutto (cose bellissime, su questo punto, ha detto Alain). A lungo il bambino ha popolato il suo universo di alleati potenti e di nemici diabolici.</tt></p><p class="calibre_3"><tt class="calibre1">Mi sembra così che le «funzioni» fiabesche, in qualche modo, lo aiutino anche a far luce in se stesso. E stanno lì, pronte, collaudatissime, facili da usare: buttarle via mi sembrerebbe uno spreco inutile.</tt></p><p class="calibre_3"><tt class="calibre1">A questo già troppo lungo capitolo vorrei aggiungere ancora due note.</tt></p><p class="calibre_3"><tt class="calibre1">La prima riguarda un'osservazione che Vladimir Propp fa studiando nelle fiabe russe la trasformazione di un tema particolare. Egli prende il tema della «capanna su zampe di gallina nel bosco» e lo rintraccia, nella concretezza dei suoi svolgimenti, variato: per "riduzione" (la capannuccia su zampe di gallina; la capanna nel bosco; la capanna; il bosco); per "amplificazione" (la capannuccia su zampe di gallina nel bosco, con pareti di marzapane e tetto di pasticcini); per "sostituzione" (al posto della capanna compare una grotta, o un castello); per "intensificazione" (un intero paese magico). E si può notare come nell'elencare le variazioni tipiche, il Propp finisca per servirsi quasi degli stessi termini in cui sant'Agostino descrive il lavoro dell'immaginazione che consiste, secondo lui, nel «disporre, moltiplicare, ridurre, estendere, ordinare, ricomporre in qualunque modo le immagini»...</tt></p><p class="calibre_3"><tt class="calibre1">La seconda nota è un ricordo. In casa di Antonio Faeti (l'insegnante-pittore autore del singolarissimo volume "Guardare le figure", Einaudi, Torino 1972) ho visto una serie di grandi dipinti dedicati alle «funzioni» di Propp. Ognuno di essi è un racconto che si svolge su diversi piani e di cui è protagonista un bambino con le sue fantasie, i suoi complessi, lo spessore del suo inconscio, ma anche l'uomo e le sue avventure, e anche il pittore e la sua cultura. Sono tavole dense, popolate di immagini, allusioni, citazioni, che muovono tentacoli verso le stampe popolari come verso il surrealismo. Sono le «carte di Propp» di un artista che ama nelle fiabe un mondo straordinariamente ricco e stupidamente emarginato. Ogni quadro dice moltissime cose che si potrebbero dire, ma solo con troppe parole, e altre che con le parole non si possono dire.</tt></p><div class="mbp_pagebreak" id="calibre_pb_48"></div>
</body></html>
