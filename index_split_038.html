<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos259192" class="calibre_1"><span class="calibre2"><tt class="calibre1"><span class="bold">35. PIERINO E IL PONGO</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Una volta Pierino giocava con il pongo. Passa un prete e gli domanda: - Cosa fai? - Faccio un prete come te.</tt></p><p class="calibre_3"><tt class="calibre1">Passa un cow-boy e gli domanda: - Cosa fai? - Faccio un cow-boy come te.</tt></p><p class="calibre_3"><tt class="calibre1">Passa un indiano e gli domanda: - Cosa fai? - Faccio un indiano come te.</tt></p><p class="calibre_3"><tt class="calibre1">Poi passa un diavolo che era buono, ma poi diventa cattivo perché Pierino gli tira addosso la cacca, il diavolo piangeva perché era tutto sporco di merda, poi diventa ancora buono.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Salta agli occhi, in questa bellissima storia, l'uso del linguaggio escrementizio in funzione liberatoria. Il bambino, che l'ambiente ha messo in condizione di esprimersi senza censure, si è affrettato a usare di questa libertà per i suoi fini.. cioè per esorcizzare qualche senso di colpa connesso con l'apprendimento delle funzioni corporali. Si tratta di «parole proibite», che «non stanno bene», che «non bi sogna dire», secondo il modello culturale familiare: pronunciarle significa dunque rifiutare di subire quel modello repressivo, rovesciare nel riso il senso di colpa.</tt></p><p class="calibre_3"><tt class="calibre1">Passa attraverso questo scatto una più ampia operazione di autoliberazione dalla paura, da tutte le paure. Il bambino personifica i suoi nemici, tutto ciò che sa di colpa e di minaccia, e li scaglia l'uno contro l'altro, divertendosi a umiliarli.</tt></p><p class="calibre_3"><tt class="calibre1">Va notato che l'operazione non è poi tanto lineare. Il diavolo, all'inizio, è affrontato con una certa prudenza.</tt></p><p class="calibre_3"><tt class="calibre1">E' «un diavolo buono». Non si sa mai. L'esorcismo implicito nell'aggettivo adulatorio viene enormemente rafforzato dal gesto: per domare il diavolo gli si butta addosso della «cacca», cioè, in qualche modo, il contrario dell'acqua benedetta. Ma succede anche nei sogni che un oggetto rappresenti il suo contrario, no? (Il dottor Freud approva).</tt></p><p class="calibre_3"><tt class="calibre1">Ora il diavolo ha perduto la maschera rassicurante della bontà. E' quello che è: «cattivo». Ma il riconoscimento avviene quando si può sfidare la sua cattiveria e ridere di lui, perché è tutto insudiciato: «sporco di merda».</tt></p><p class="calibre_3"><tt class="calibre1">Il «riso di superiorità» che permette al bambino di trionfare sul diavolo gli consente anche il suo recupero: dal momento che non fa più paura, il diavolo può ridiventare «buono», ma a livello di marionetta. Era un diavolo vero quello che è stato bombardato di escrementi: ora esso è ridimensionato, ridotto a giocattolo. Gli si può perdonare... forse anche per essere perdonati di aver usato le «brutte parole»? Un resto di inquietudine, o una rivalsa della censura interna, che la storia non è bastata a travolgere del tutto...</tt></p><p class="calibre_3"><tt class="calibre1">Questa lettura, riferita al discorso che si faceva nel capitolo precedente, non basta tuttavia a dare una spiegazione completa della storia. E giacché ci siamo, non rifiutiamoci all'impresa.</tt></p><p class="calibre_3"><tt class="calibre1">Parlando della creazione letteraria, Roman Jakobson ha osservato che «la funzione poetica proietta il principio di equivalenza dall'asse della selezione [verbale] all'asse della combinazione». La rima, per esempio, può scoprire equivalenze sonore e imporle al discorso: il suono precede il significato. Questo accade anche nell'invenzione infantile, come s'è già visto. Ma ancor prima dell'«asse della selezione verbale» noi vediamo proiettarsi, nella storia di "Pierino e il pongo", quello dell'esperienza personale: nel caso specifico, il gioco del pongo e il modo stesso come esso è vissuto dal bambino. La storia ha infatti la forma del «monologo» con cui il bambino accompagna il gioco di modellare figurine. La "forma", non la "materia dell'espressione": che nel gioco è, prima delle parole, il pongo; nel racconto, invece, materia dell'espressione sono le parole.</tt></p><p class="calibre_3"><tt class="calibre1">Nel racconto, insomma, il linguaggio assume in pieno la sua funzione simbolica, rifiutando il supporto materiale del gioco. Si tratta forse di un rapporto col reale meno ricco di quanto non sia il gioco vero e proprio? Dovremmo pensare che il gioco è più concretamente formativo, nella sua fondamentale ambiguità di gioco-lavoro, mentre il racconto, come fantasticheria verbale, sarebbe una forma di evasione? Penso proprio di no. Il racconto, al contrario, mi appare una fase più avanzata di dominio sul reale, un rapporto più libero con i materiali. E' un momento di riflessione che va al di là del gioco. E' già una forma di razionalizzazione dell'esperienza: un avvio all'astrazione.</tt></p><p class="calibre_3"><tt class="calibre1">Nel gioco con il pongo (la plastilina, la creta e simili) il bambino ha un solo antagonista: la materia con cui lavora. Nel racconto egli può moltiplicare gli antagonisti, fare con le parole ciò che con il pongo non riuscirebbe a fare...</tt></p><p class="calibre_3"><tt class="calibre1">Intorno al pongo vediamo articolarsi, nella storia, gli altri riferimenti all'esperienza del bambino, ai personaggi del suo mondo, a quelli del suo mito. Tali elementi ci appaiono combinati per coppie, secondo il «pensare per coppie» illustrato dal Wallon (e anche secondo il nostro principio del «binomio fantastico»). Il «pongo» si oppone alla «cacca», richiamandola per analogie casuali, ma certamente scoperte e sperimentate dal bambino nel gioco: forma, colore, eccetera (chi sa quante volte il bambino, con il pongo, ha fabbricato la «cacca»). Il «cow-boy» è immediatamente opposto e collegato all'«indiano», Il «prete», al «diavolo».</tt></p><p class="calibre_3"><tt class="calibre1">Vero è che il diavolo non appare immediatamente nella storia, ma solo con un significativo ritardo. Si direbbe che il bambino, pensandolo insieme al prete, o subito dopo, abbia deciso di tenerlo da parte per costruire l'effetto finale... In realtà, egli può averlo dapprincipio rifiutato, per accogliere nella storia le presenze meno minacciose del cow-boy e dell'indiano... La paura ha spezzato la coppia «prete-diavolo» sul nascere... Più tardi il bambino ha dovuto fare i conti con l'immagine temuta, e allora ha trovato il modo di introdurre il diavolo nella storia in maniera da poterlo domare e sbeffeggiare.</tt></p><p class="calibre_3"><tt class="calibre1">Ma non si può nemmeno escludere - con un occhio all'asse della «selezione verbale» - che sia stata la "dia" di «indiano» a dare la spinta decisiva all'evocazione dei «diavolo» sommandosi alla suggestione della coppia.</tt></p><p class="calibre_3"><tt class="calibre1">Il diavolo stesso, come s'è visto, si sdoppia in «diavolo buono» e «diavolo cattivo». E parallelamente si sdoppia, a livello dell'espressione, anche la «cacca» che è chiamata così la prima volta, ma la seconda volta «merda», in un crescendo dal nome infantile al nome adulto, più «osé», che sta a testimoniare della crescente sicurezza con cui l'immaginazione manipola la sua storia. Cresce, con la libera espressione, la fiducia del bambino in se stesso.</tt></p><p class="calibre_3"><tt class="calibre1">In questo particolare bambino, del resto, non si può escludere che il «crescendo» abbia qualcosa a vedere con una sua disposizione musicale, di cui si potrebbero rintracciare indizi sia nella scelta delle parole che nella strutturazione della storia.</tt></p><p class="calibre_3"><tt class="calibre1">Si noti l'attacco in "p" (o addirittura in... "p maggiore"): «Pierino», «pongo», «passa», «prete». Perché questa predilezione? E' la parola «papà» che ogni volta si affaccia e ogni volta è rifiutata? La cosa può avere il suo significato. Ma può anche darsi che sia l'orecchio a insistere in quell'allitterazione, come su un semplicissimo tema musicale: che sia dunque proprio la "p" a far «passare» il «prete» per primo. Insomma, prima il suono, poi il personaggio: come accade talvolta nelle operazioni poetiche (rileggete... mi vedrete travolto dalle "p"...)</tt></p><p class="calibre_3"><tt class="calibre1">Anche l'espressione «diavolo buono» esige una spiegazione della quale lo psicologo non sentirebbe il bisogno. Non è un'invenzione originale del bambino, secondo me, ma l'eco di un discorso familiare, il ricordo della metafora popolare con cui si definisce «un buon diavolo» la persona bonaria, modesta e incapace di male. Il bambino può avere ascoltato quell'espressione in casa e averla ritenuta, ma interpretandola alla lettera, non senza qualche confusione e perplessità («se il diavolo è cattivo, come fa a essere buono?») Anche di queste confusioni e ambiguità si alimenta il processo creativo, nel poeta, come nel bambino, come nell'uomo qualunque. Il piccolo narratore ha preso la metafora e ne ha invertito i termini: «buon diavolo, diavolo buono»... Il parallelo con il procedimento musicale torna ad affacciarsi...</tt></p><p class="calibre_3"><tt class="calibre1">Quanto alla struttura, la storia ci appare divisa in due parti ben distinte, ciascuna delle quali ha un ritmo ternario:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«Prima parte</tt></p><p class="calibre_3"><tt class="calibre1">1) il prete</tt></p><p class="calibre_3"><tt class="calibre1">2) il cow-boy</tt></p><p class="calibre_3"><tt class="calibre1">3) l'indiano.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Seconda parte</tt></p><p class="calibre_3"><tt class="calibre1">1) il diavolo buono</tt></p><p class="calibre_3"><tt class="calibre1">2) il diavolo cattivo</tt></p><p class="calibre_3"><tt class="calibre1">3) il diavolo buono».</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Più analitica la prima parte in cui la melodia, per così dire, è semplicemente ripetuta tre volte, secondo uno schema A-B.</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«A - che cosa fai?</tt></p><p class="calibre_3"><tt class="calibre1">B - faccio un prete come te</tt></p><p class="calibre_3"><tt class="calibre1">A - che cosa fai?</tt></p><p class="calibre_3"><tt class="calibre1">B - faccio un cow-boy come te</tt></p><p class="calibre_3"><tt class="calibre1">A - che cosa fai?</tt></p><p class="calibre_3"><tt class="calibre1">B - faccio un indiano come te»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Più veloce e movimentata la seconda parte, con lo scontro non più verbale, ma fisico, tra il bambino e il passante (diavolo).</tt></p><p class="calibre_3"><tt class="calibre1">Prima un «andantino», poi un «allegro presto». Un istintivo senso del ritmo presiede chiaramente a questa configurazione.</tt></p><p class="calibre_3"><tt class="calibre1">Riporto qui, più per scrupolo che per necessità di chiarimenti, un'obiezione che ho sentito fare alla storia: nell'incontro con il diavolo, il pongo non c'è più, e questo sembrerebbe privare la storia di logica e il finale di quel riposante accordo di tonica che tutti si aspetterebbero.</tt></p><p class="calibre_3"><tt class="calibre1">Non è vero niente. Il «pongo» e «la cacca» sono la stessa cosa. Il bambino avrebbe potuto attardarsi a spiegare che Pierino buttava addosso al diavolo del pongo che sembrava proprio quell'altra cosa e che il diavolo, nella sua ignoranza, scambiava per quell'altra cosa. Ma sarebbe stata quasi una pedanteria.</tt></p><p class="calibre_3"><tt class="calibre1">Egli ha condensato le due immagini: la sua immaginazione le ha condensate per lui, secondo la legge della «condensazione onirica» già ricordata in queste pagine. Nessun errore. La logica della fantasia può dichiararsi pienamente soddisfatta.</tt></p><p class="calibre_3"><tt class="calibre1">Dall'analisi dovrebbe essere risultato come la storia si è nutrita di apporti di diversa provenienza: le parole, i loro suoni, i loro significati, i loro apparentamenti improvvisi; i ricordi personali; le sortite del profondo; le pressioni della censura. Il tutto si è combinato sul piano dell'espressione in un'operazione che ha procurato al bambino un'intensa soddisfazione. L'immaginazione ne è stata lo strumento, ma tutta la personalità del bambino è stata impegnata nell'atto creativo.</tt></p><p class="calibre_3"><tt class="calibre1">Nel giudicare i testi infantili, purtroppo, la scuola rivolge la sua attenzione prevalentemente al livello ortografico-grammaticale-sintattico, che non tocca nemmeno il livello più propriamente «linguistico», oltre a trascurare il complesso mondo dei contenuti. Il fatto è che a scuola si leggono i testi per giudicarli e classificarli, non per capirli. Il setaccio della «correttezza» trattiene e valorizza i ciottoli, lasciando passare l'oro...</tt></p><div class="mbp_pagebreak" id="calibre_pb_74"></div>
</body></html>
