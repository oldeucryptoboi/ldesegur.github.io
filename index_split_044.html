<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Grammatica della fantasia</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<p id="filepos324913" class="calibre_1"><span class="calibre2"><tt class="calibre1"><span class="bold">41. STORIE PER GIOCARE</span></tt></span></p><p class="calibre_4"><tt class="calibre1"> </tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Racconto a un gruppo di bambini (per il programma radiofonico "Tante storie per giocare") una storia di fantasmi. Vivono su Marte. Anzi, vivacchiano, perché nessuno lassù li prende sul serio, grandi e piccoli li svillaneggiano, non c'è più gusto a scuotere vecchie catene arrugginite... Decidono alla fine di emigrare sulla Terra dove, secondo le loro informazioni, molta gente ha ancora paura dei fantasmi.</tt></p><p class="calibre_3"><tt class="calibre1">I bambini ridono e assicurano che dei fantasmi, loro, non hanno alcuna paura.</tt></p><p class="calibre_3"><tt class="calibre1">- La storia, - dico, - si interrompe qui. Bisogna farla continuare e finire. Voi che cosa suggerite?</tt></p><p class="calibre_3"><tt class="calibre1">Ecco le risposte:</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">«- Mentre sono in viaggio per la Terra, qualcuno cambia di posto i cartelli indicatori nello spazio, i fantasmi si ritrovano su una stella lontana.</tt></p><p class="calibre_3"><tt class="calibre1">- Non c'è neanche bisogno che sbaglino i cartelli. I fantasmi non ci vedono, perché hanno il lenzuolo sugli occhi: sbagliano strada e si ritrovano sulla Luna.</tt></p><p class="calibre_3"><tt class="calibre1">- Qualcuno arriva anche sulla Terra, ma troppo pochi per spaventare la gente.»</tt></p><p class="calibre_3"><tt class="calibre1"> </tt></p><p class="calibre_3"><tt class="calibre1">Cinque bambini fra i sei e i nove anni, concordi fino a un momento prima nel farsi beffe dei fantasmi, sono ora altrettanto concordi nell'evitare che essi invadano la Terra. Come ascoltatori si sentivano abbastanza al sicuro per ridere: come narratori obbediscono invece a una voce interna che raccomanda la prudenza. La loro immaginazione è diretta, ora, da un riferimento inconsapevole a tutte le loro paure (di fantasmi e d'altro, ovviamente, che accetta di farsi rappresentare dai fantasmi).</tt></p><p class="calibre_3"><tt class="calibre1">Così sulla matematica dell'immaginazione influiscono i movimenti del sentimento. La storia può procedere solo attraverso filtri molteplici. Benché essa si presentasse scopertamente come una storia grottesca, è stata sentita come una minaccia. Il «codice del destinatario» ha suonato un campanello d'allarme dove il codice del trasmettitore avrebbe voluto destare una risata.</tt></p><p class="calibre_3"><tt class="calibre1">A questo punto il narratore può scegliere tra un finale rassicurante «i fantasmi finiscono in fondo alla Via Lattea») o un finale provocatorio («sbarcano sulla Terra e ne fanno di tutti i colori»). Personalmente, in quell'occasione ho scelto la strada della sorpresa: nei paraggi della Luna i fantasmi fuggiti da Marte si scontrano con quelli fuggiti, per le stesse ragioni, dalla Terra, e insieme affondano negli abissi dello spazio. Ho tentato, cioè, di bilanciare la paura con un «riso di superiorità». Se ho sbagliato, farò la penitenza.</tt></p><p class="calibre_3"><tt class="calibre1">A un altro gruppo di bambini, nello stesso ciclo di trasmissioni, propongo la storia di un uomo che non riesce a dormire perché ogni notte sente voci di lamento, e non ha pace se prima non ha soccorso chi ha bisogno di lui, vicino o lontano (nel racconto egli può spostarsi in pochi istanti da un angolo all'altro della Terra). Una semplice parabola della solidarietà. Ma venuti alla discussione del possibile finale, il primo bambino sollecitato a dare un suggerimento risponde, senza esitazione: «Eh, io mi mettevo i tappi nelle orecchie!»</tt></p><p class="calibre_3"><tt class="calibre1">Dedurre, da questa risposta, che si trattasse di un bambino egoista e asociale sarebbe facile, ma fuori bersaglio. Tutti i bambini sono naturalmente egocentrici, non è questo il punto. Quel bambino, in realtà, aveva «decodificato» il lato comico della situazione, privilegiandolo sul patetico: non aveva ascoltato i lamenti, ma vissuto la situazione di un poveretto che una notte dopo l'altra non è lasciato dormire in pace, non importa per quale ragione.</tt></p><p class="calibre_3"><tt class="calibre1">Aggiungo che eravamo a Roma e che i romani, anche da ragazzi, sono pronti alla battuta. E ancora: quei bambini lì in particolare non avevano alcuna soggezione dell'ambiente (lo studio radiofonico, nel quale si erano incontrati più volte) ed erano abituati a dire la prima cosa che gli passasse per la testa. Infine, c'è un esibizionismo infantile del quale bisogna tener conto.</tt></p><p class="calibre_3"><tt class="calibre1">Nel corso della discussione lo stesso bambino sarà uno dei più pronti a riconoscere che il mondo è pieno di sofferenze, palesi o nascoste, di cose che non vanno, e che se davvero si sentisse il dovere di intervenire dappertutto non resterebbe molto tempo per dormire. Ma la sua reazione è stata ugualmente preziosa e mi suggerisce che alla storia del signore troppo buono bisognerà trovare un finale avventuroso, piuttosto che patetico, metterlo nella condizione di chi trionfa sui suoi nemici, anziché in quella di chi deve continuamente subire. (Infatti la storia finirà così, per quella volta: l'uomo che esce ogni notte per soccorrere gli altri è scambiato per un ladro e messo in prigione, ma da ogni parte del mondo accorrono a liberarlo tutti quelli che sono stati aiutati da lui).</tt></p><p class="calibre_3"><tt class="calibre1">Non si può mai dire in anticipo quale particolare del racconto, quale parola, quale passaggio guiderà la «decodifica».</tt></p><p class="calibre_3"><tt class="calibre1">Un'altra volta racconto la storia di un Pinocchio che diventa ricco ammassando e vendendo il legname che si procura a forza di dir bugie, a ognuna delle quali il naso si allunga. Aperta la discussione sul finale, tutti i bambini presenti immaginano una conclusione punitiva. L'equazione «bugia-male» fa parte del sistema di valori che non si discutono nemmeno. In più, quel Pinocchio era identificato nell'«imbroglione», e giustizia vuole che l'imbroglione alla fine venga punito. I bambini, insomma, punivano «Pinocchio il furbo», anche se si erano divertiti alla sua storia, perché pensavano di fare il loro dovere. Nessuno di loro aveva abbastanza esperienza delle cose di questo mondo per sapere che un certo tipo di ladro, lungi dal finire in prigione, diventa un cittadino di prima categoria e una colonna della società: il finale in cui Pinocchio diventa l'uomo più ricco e famoso del mondo, e gli fanno il monumento da vivo, non lo hanno trovato i bambini.</tt></p><p class="calibre_3"><tt class="calibre1">La discussione si fa più vivace e creativa quando si tratta di trovare il tipo di punizione adatta. Qui entra in funzione la coppia obbligata «bugia-verità». I bambini decidono che tutte le ricchezze dell'imbroglione andranno in fumo nel momento in cui egli dirà la verità. Ma siccome Pinocchio è furbo, e si guarda bene dal dirla, bisogna trovare il trucco per fargliela dire suo malgrado. La ricerca di questo trucco diventa molto divertente. La stessa «verità» - che si accetta come un valore, ma non è «divertente» - lo diventa nel momento in cui è condita con il «trucco».</tt></p><p class="calibre_3"><tt class="calibre1">A questo punto i bambini non sono più nella parte del giustiziere che deve vendicare la verità offesa, ma in quella di un imbroglione che deve ad ogni costo «fregare» un altro imbroglione. La moralità convenzionale è solo un alibi per il loro divertimento, francamente «amorale». Pare che sia una legge: non c'è creazione autentica senza una certa ambiguità.</tt></p><p class="calibre_3"><tt class="calibre1">Le storie «aperte» - cioè incompiute, o con più finali a scelta - hanno la forma del problema fantastico: si dispone di certi dati, bisogna decidere sulla loro combinazione risolutiva. In questa decisione entrano calcoli di varia provenienza: fantastici, basati sul puro movimento delle immagini; morali, in riferimento ai contenuti; del sentimento, in riferimento all'esperienza; ideologici, se viene a galla un «messaggio» da chiarire. Può accadere che si cominci col discutere il finale della storia e si scopra invece, cammin facendo, un argomento di discussione che non riguarda più la storia per nulla. Secondo me bisogna sentirsi liberi, allora, di abbandonare la storia al suo destino e di accettare il suggerimento del caso.</tt></p><div class="mbp_pagebreak" id="calibre_pb_86"></div>
</body></html>
